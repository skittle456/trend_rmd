บีเอ็นเคโฟร์ตีเอต  เป็นกลุ่มไอดอลหญิงของประเทศไทย และเป็นวงน้องสาวต่างประเทศลำดับที่ 2 ของกลุ่มไอดอลญี่ปุ่น เอเคบีโฟร์ตีเอต  ภายใต้แนวคิดร่วมกันคือ "ไอดอลที่คุณสามารถไปพบได้"  ในสังกัด บีเอ็นเคโฟร์ตีเอต ออฟฟิศ วงเริ่มเปิดรับสมัครสมาชิกครั้งแรกเมื่อกลางปี พ.ศ. 2559 และเปิดตัวอย่างเป็นทางการเมื่อวันที่ 2 มิถุนายน พ.ศ. 2560 พร้อมกับซิงเกิลแรกในชื่อ อยากจะได้พบเธอ ด้วยสมาชิก 30 คน ทั้งนี้ สมาชิกของวงนั้นมีจำนวนไม่แน่นอนเนื่องจากมีการเปิดรับสมาชิกรุ่นใหม่และมีการจบการศึกษาอยู่ตลอดเวลา ปัจจุบันวงมีสมาชิกทั้งหมด 51 คนชื่อของวงนั้นตั้งตามชื่อย่อของ บางกอก  หรือ กรุงเทพมหานคร เมืองหลวงของประเทศไทย มีสีประจำวงเป็นสีม่วงอ่อนของดอกกล้วยไม้วงก่อตั้งมาด้วยแนวคิดหลักเช่นเดียวกับวงเอเคบีโฟร์ตีเอต นั่นคือ "ไอดอลที่คุณสามารถพบได้"  ซึ่งมีจุดประสงค์หลักคือการเปลี่ยนความคิดแบบเก่าที่ปกติแฟนคลับจะสามารถพบเจอเกิร์ลกรุ๊ปทั่วไปได้เฉพาะตามงานคอนเสิร์ตหรือรายการโทรทัศน์เท่านั้น แต่วงได้พยายามลดระยะห่างระหว่างสมาชิกและแฟนคลับโดยการเพิ่มการปฏิสัมพันธ์ด้วยหลากหลายวิธี อาทิเช่น การสร้างโรงละครประจำวงที่มีการแสดงทุกสัปดาห์ การจัดตั้งงานจับมือ การถ่ายทอดสดในไลฟ์สตูดิโอ  ฯลฯปกติแล้ว ชื่อของทุกวงในเครือ 48 กรุ๊ปจะขึ้นต้นด้วยตัวอักษรละตินตัวใหญ่ 3 ตัวซึ่งย่อมาจากถิ่นกำเนิดของวงนั้น ๆ แล้วตามด้วยเลข "48"  สำหรับ BNK48 แล้วนั้น คำว่า "BNK" ย่อมาจาก Bangkok  ส่วนเลข "48" มาจากนามสกุลของ โคตาโระ ชิบะ ผู้ร่วมก่อตั้งบริษัท เอเคเอส โดยคำว่า "ชิ" และ "บะ" เป็นคำพ้องเสียงของภาษาญี่ปุ่น สามารถแปลความหมายได้เป็นเลข "4" และ "8" ตามลำดับยาซูชิ อากิโมโตะ เป็นผู้ประพันธ์เนื้อเพลงต้นฉบับภาษาญี่ปุ่นทั้งหมด และเพลงทุกเพลงของวงจะเป็นการนำเนื้อร้องภาษาญี่ปุ่นจากวงพี่สาวอย่างเอเคบีโฟร์ตีเอตมาแปลเป็นภาษาไทย ที่ยังคงความหมายและทำนองเดิมเหมือนเพลงต้นฉบับทุกประการ ซึ่งพงศ์จักร พิษฐานพร ผู้กำกับเพลงของวงได้กล่าวไว้ว่า ข้อจำกัดข้อนี้มาจากต้นสังกัดที่ประเทศญี่ปุ่นที่ไม่ต้องการให้ความหมายของเพลงผิดเพี้ยนไปมาก จึงทำให้เป็นเรื่องยากในการแต่งเพลงให้ได้อรรถรส เนื่องจากวัฒนธรรมการฟังเพลงของคนไทยกับญี่ปุ่นนั้นต่างกัน แต่ถึงกระนั้น ในเพลง "คุกกี้เสี่ยงทาย" ก็ได้มีการบิดแปลงคำศัพท์และความหมายมากกว่าเพลงอื่น ๆ ซึ่งพงศ์จักรมองว่าเป็นจุดสำคัญที่ทำให้เพลงนี้เข้าถึงกลุ่มคนฟังทั่วไปได้ง่ายกว่าชิโนบุ คายาโนะ นักออกแบบเสื้อผ้าชาวญี่ปุ่น เป็นผู้ผลิตและออกแบบเครื่องแต่งกายให้กับวง ตัวชุดสำหรับสมาชิกแต่ละคนจะให้ความรู้สึกคล้าย "เครื่องแบบ" ประจำเพลงนั้น ๆ ที่มีลักษณะอยู่ในโทนเดียวกันทั้งหมด แต่ก็ยังมีจุดที่แตกต่างกันเล็กน้อยอยู่บ้าง อาทิเช่น มีการติดกระดุมหรือการผูกเนคไทในแต่ละจุดที่ไม่เหมือนกัน แล้วแต่ตำแหน่งที่สมาชิกคนนั้นได้รับจิรัฐ บวรวัฒนะ ผู้บริหารวง ได้ให้สัมภาษณ์ว่าเครื่องแต่งกายเป็นสิ่งหนึ่งที่สามารถดึงดูดผู้สมัครให้เข้ามาออดิชันกับวงได้ เนื่องจากเชื่อว่าชุดเหล่านี้จะสามารถทำให้เด็กผู้หญิงเกิดความรู้สึกอยากจะสวมใส่ เพื่อที่จะได้เป็นที่จับตามองเมื่อได้ขึ้นแสดงบนเวที ชุดของวงยังถือเป็นหนึ่งในสิ่งสำคัญที่ส่งผลต่อภาพลักษณ์ของวงเป็นอย่างมากเพราะเป็นสัญลักษณ์ของความวัยเยาว์และความฝัน ถึงแม้จะมีคนบางกลุ่มมองว่าการออกแบบชุดเหล่านี้จะเอื้อต่อการตอบสนองโลกแฟนตาซีทางเพศของกลุ่มผู้ชายบ้างก็ตามสมาชิกหลายคนตระหนักดีว่า "บีเอ็นเคโฟร์ตีเอตเป็นเพียงทางผ่านทางหนึ่ง" เพื่อเปิดโอกาสให้ตนเองเข้าสู่วงการบันเทิง หรือต่อยอดสายอาชีพในอนาคตได้ง่ายขึ้น เนื่องจากทุกคนไม่ได้คาดหวังว่าจุดสำเร็จสูงสุดในชีวิตคือการได้เป็นส่วนหนึ่งของวง หากแต่จะเป็นการเก็บเกี่ยวประสบการณ์ที่จะได้รับมากกว่า และเมื่อเก็บเกี่ยวประสบการณ์ครบแล้ว หรือเมื่อมองไม่เห็นโอกาสในการพัฒนาตัวเอง สมาชิกดังกล่าวก็จะ "จบการศึกษา" ออกจากวงเพื่อที่จะได้ทำตามปณิธานของตัวเองต่อไป แต่ถึงกระนั้น ก็ยังมีสมาชิกบางคนที่เข้าวงมาโดยความชอบส่วนตัวเป็นหลักเช่นกันในส่วนของตัววงเอง จิรัฐ บวรวัฒนะ ได้กล่าวไว้ว่าปณิธานสูงสุดคือการได้จัดตั้งคอนเสิร์ตที่ราชมังคลากีฬาสถานเป็นของตัวเอง เพราะเชื่อว่าจะเป็นสัญลักษณ์ที่แสดงถึงการประสบความสำเร็จได้ ซึ่งในเนื้อเพลงของเพลง "วันแรก" ก็ได้มีการพูดถึงความใฝ่ฝันนี้เช่นเดียวกัน นอกจากนี้จิรัฐยังได้กล่าวอีกว่าปณิธานหลักอีกอย่างคือการนำวงเข้าสู่ตลาดเพลงประเทศจีนและญี่ปุ่น รวมถึงประเทศละแวกเพื่อนบ้านอย่าง ลาว พม่า กัมพูชา และเวียดนามก่อนที่จะมีการประกาศอย่างเป็นทางการเกี่ยวกับการจัดตั้งวงบีเอ็นเคโฟร์ตีเอตในประเทศไทย เมื่อปี พ.ศ. 2554 ยาซูชิ อากิโมโตะ ผู้ก่อตั้งแฟรนไชส์เอเคบีโฟร์ตีเอต ได้ให้สัมภาษณ์กับนิตยสารจีคิว  และรายการทีวีวารัตเตะ อีโตโมะ ของประเทศญี่ปุ่น ถึงความเป็นไปได้ในการจัดตั้งวงน้องสาวนอกประเทศญี่ปุ่นต่อจากวงเจเคทีโฟร์ตีเอต  ซึ่งประเทศที่เป็นไปได้ก็คือประเทศไต้หวันและประเทศไทยช่วงปลายปี พ.ศ. 2556 โรส เอ็นเตอร์เทนเมนท์ คอร์ปอเรชั่น แพ้การประมูลทีวีดิจิทัล หมวดหมู่เด็ก เยาวชน และครอบครัว ของกสทช. ทำให้บริษัทเดินหน้าทำงานเกี่ยวกับการดูแลศิลปินแทน จิรัฐ บวรวัฒนะ ประธานเจ้าหน้าที่บริหารบริษัท โรส อาร์ทิสท์ แมเนจเม้นท์  ได้ติดต่อเอเคเอส บริษัทที่จัดการและบริหารกลุ่มไอดอลญี่ปุ่นเอเคบีโฟร์ตีเอต เพื่อขอสิทธิ์มาทำวงน้องสาวในประเทศไทยต่อมาเมื่อวันที่ 26 มีนาคม พ.ศ. 2559 ในงานคอนเสิร์ตจบการศึกษาของ มินามิ ทากาฮาชิ สมาชิกวงเอเคบีโฟร์ตีเอต ได้มีการประกาศอย่างเป็นทางการถึงการก่อตั้งวงน้องสาวต่างประเทศของเอเคบีโฟร์ตีเอตวงใหม่อีกสามวงด้วยกัน ซึ่งได้แก่วงทีพีอีโฟร์ตีเอต  ประเทศไต้หวัน , เอ็มเอ็นแอลโฟร์ตีเอต  ประเทศฟิลิปปินส์ และบีเอ็นเคโฟร์ตีเอต  ประเทศไทยต่อมามีการประกาศรับสมัครสมาชิกรุ่นแรกอย่างเป็นทางการ โดยเปิดรับสมัครผ่านทางเว็บไซต์ตั้งแต่วันที่ 29 กรกฎาคม ถึง 31 สิงหาคม พ.ศ. 2559 มีผู้สมัครทั้งหมด 1,357 คน ต่อมาทีมงานได้คัดเลือกผู้เข้าสมัครจำนวน 330 คนให้ผ่านเข้ารอบครั้งต่อไปในวันที่ 5 กันยายน และคัดเหลือ 80 คนในวันที่ 23 กันยายน แต่เดิมนั้นวงมีแผนที่จะเปิดตัวสมาชิกรุ่นแรกภายในปี พ.ศ. 2559 แต่เนื่องจากเกิดเหตุการณ์สวรรคตของพระบาทสมเด็จพระปรมินทรมหาภูมิพลอดุลยเดช จึงทำให้วงต้องระงับกิจกรรมทั้งหมดชั่วคราวถึงวันที่ 18 ธันวาคม ซึ่งเป็นวันคัดเลือกรอบสุดท้ายจนเหลือผู้เข้าสมัครเพียง 29 คน เป็นสมาชิกรุ่นแรกของวงวงได้ประกาศและเปิดเผยสมาชิกรุ่นแรกจำนวน 29 คนเมื่อวันที่ 12 กุมภาพันธ์ พ.ศ. 2560 ต่อมาในวันที่ 13 เมษายน รินะ อิซึตะ สมาชิกวงเอเคบีโฟร์ตีเอต ประกาศว่าจะเข้าร่วมวงด้วย ทำให้สมาชิกในวงทั้งหมดเพิ่มเป็น 30 คน ก่อนที่จะเปิดตัวอย่างเป็นทางการในวันที่ 2 มิถุนายน พร้อมกับซิงเกิลแรกในชื่อ อยากจะได้พบเธอ ซึ่งประกอบด้วยเพลง 3 เพลงด้วยกัน ได้แก่ "อยากจะได้พบเธอ", "ก็ชอบให้รู้ว่าชอบ" และ "365 วันกับเครื่องบินกระดาษ" พร้อมกับประกาศสมาชิกเซ็มบัตสึชุดแรกจำนวน 16 คน ซึ่งวงได้เปิดขายแผ่นซีดีของซิงเกิลนี้ในเฉพาะระยะเวลาสั้น ๆ โดยออกวางจำหน่ายเมื่อวันที่ 8 สิงหาคม และขายได้ 13,500 ชุด นอกจากนี้ วงยังได้จัดกิจกรรมงานจับมือเป็นครั้งแรกเมื่อวันที่ 27 สิงหาคม ที่เซ็นทรัลพลาซา บางนา มีผู้เข้าร่วมงานเกือบ 4,000 คนต่อมาวงได้เปิดตัวเพลง คุกกี้เสี่ยงทาย เป็นครั้งแรกในคอนเสิร์ต 2017: 411 Fandom Party in Bangkok ร่วมกับศิลปินไทย ผลิตโชค อายนบุตร และกลุ่มดนตรีเกาหลี ไอคอน ที่รอยัลพารากอนฮอลล์ ซึ่งเป็นเพลงหลักของซิงเกิลลำดับที่ 2 ในชื่อเดียวกันที่วางจำหน่ายในวันที่ 20 ธันวาคม ซึ่งขายได้ 30,000 แผ่น จากนั้นวงได้แสดงเพลงนี้อีกครั้งในงาน "เจแปนเอกซ์โปอินไทยแลนด์ 2017" เมื่อวันที่ 1 และ 3 กันยายน ร่วมกับกลุ่มดนตรีญี่ปุ่น เวิลด์ออเดอร์  พร้อมกับเปิดตัวเพลงรองในซิงเกิล "คุกกี้เสี่ยงทาย" ชื่อเพลง "บีเอ็นเคโฟร์ตีเอต"ในวันที่ 10 กันยายน วรรษมณฑ์ พงษ์วานิช  หนึ่งในสมาชิกรุ่นแรกของวง เป็นคนแรกที่ได้ประกาศจบการศึกษาเนื่องจากเหตุผลที่ต้องการศึกษาต่อทางสายแพทยศาสตร์ ซึ่งวงก็ได้จัดคอนเสิร์ตอำลาในวันที่ 23 กันยายน ที่ศูนย์การค้า ดิ เอ็มควอเทียร์ ต่อมาเมื่อวันที่ 31 ตุลาคม ไอรดา ธวัชผ่องศรี  ได้ประกาศจบการศึกษาเช่นกัน โดยงานที่เธอเข้าร่วมเป็นครั้งสุดท้ายคือคอนเสิร์ตชื่อ "บีเอ็นเคโฟร์ตีเอต มินิไลฟ์แอนด์แฮนด์เชค" ซึ่งตรงกับวันที่ 18 พฤศจิกายน และภายในงานนี้วงก็ได้เปิดตัวเพลงใหม่ในชื่อ "พลิ้ว" ที่แสดงโดยสมาชิกยูนิตพิเศษ 7 คน ซึ่งเป็นเพลงรองประกอบในซิงเกิล "คุกกี้เสี่ยงทาย"วงได้ประกาศก่อตั้งทีมบีทรี  ซึ่งประกอบด้วยสมาชิก 24 คน รวมถึงประกาศซิงเกิลลำดับที่ 3 ในชื่อเพลง วันแรก เมื่อวันที่ 24 ธันวาคมเมื่อวันที่ 13 มกราคม พ.ศ. 2561 มีการประกาศเพลงรองอีก 2 เพลงที่จะใช้ประกอบในซิงเกิล "วันแรก" ซึ่งได้แก่เพลง "ประกายน้ำตาและรอยยิ้ม" และ "คำสัญญาแห่งคริสต์มาสอีฟ" ต่อมา เจตสุภา เครือแตง  ได้ประกาศจบการศึกษาในวันที่ 29 มกราคม เนื่องจากเธอได้รับโอกาสไปทำงานที่ประเทศญี่ปุ่น เช่นเดียวกับ คริสติน ลาร์เซ่น  ที่จบการศึกษาในระยะไล่เลี่ยกัน ด้วยความประสงค์ที่จะไปศึกษาต่อที่ประเทศเดนมาร์ก ในช่วงนี้วงมีการเปิดรับสมัครสมาชิกรุ่นที่ 2 ผ่านทางเว็บไซต์จนถึงวันที่ 1 กุมภาพันธ์ พ.ศ. 2561 มีผู้เข้าสมัครเป็นจำนวน 10,782 คน ซึ่งวงได้คัดเลือกให้เหลือผู้สมัครเพียง 300 คน ภายในวันที่ 22 กุมภาพันธ์ ในวันที่ 11 กุมภาพันธ์ ทรู คอร์ปอเรชั่น ได้เป็นบริษัทแรกที่ตั้งให้สมาชิกของวง 6 คนเป็นแบรนด์แอมบาสเดอร์ วันที่ 27 กุมภาพันธ์ วงได้เปิดจำหน่ายซีดีของซิงเกิล "วันแรก" ซึ่งมียอดขายทั้งหมด 170,000 แผ่น นอกจากนี้วงยังได้รับเลือกให้เป็นทีมเชียร์หลักให้แก่ฟุตบอลทีมชาติไทย และได้เปิดตัวเพลง "วันแรก" ในงาน ฟุตบอลคิงส์คัพ 2018 ที่ราชมังคลากีฬาสถาน เมื่อวันที่ 22 มีนาคมวงได้ประกาศรายชื่อผู้ผ่านเข้ารอบคัดเลือกสมาชิกรุ่นที่ 2 รอบสุดท้ายจำนวน 94 คนเมื่อวันที่ 21 มีนาคม โดยผู้เข้ารอบทั้งหมดได้ไปปรากฏตัวที่ดิจิตอลไลฟ์สตูดิโอเมื่อวันที่ 26–29 มีนาคม และ 2–3 เมษายน และในวันที่ 31 มีนาคม และ 1 เมษายน วงได้แสดงคอนเสิร์ตใหญ่ครั้งแรกในชื่อ BNK48 1st C​oncert Starto ณ เอ็กซิบิชัน ฮอลล์ 106 ไบเทค บางนา ซึ่งได้มีการแสดงเพลงรองในซิงเกิล "วันแรก" ครั้งแรก ได้แก่เพลง "ประกายน้ำตาและรอยยิ้ม" และ "ความทรงจำและคำอำลา" นอกจากนี้ยังแสดงเพลงชุด "ปาร์ตี้ในฝัน" ซึ่งจะเป็นการแสดงเฉพาะสำหรับในโรงละครเท่านั้น รวมไปถึงเพลง "ริเวอร์" ซึ่งจะเป็นเพลงในอัลบั้มรวมเพลงทั้ง 3 ซิงเกิลของวงที่ผ่านมาในวันที่ 24–27 มีนาคม วงเอเคบีโฟร์ตีเอตได้เปิดโอกาสให้สมาชิกจากวงบีเอ็นเคโฟร์ตีเอต สามารถเข้าร่วมสมัครงานเลือกตั้งเซ็มบัตสึประจำซิงเกิลที่ 53 ได้ มีผู้ลงสมัครจากวงเป็นจำนวน 10 คน ได้แก่เฌอปราง, ไข่มุก, อิสึรินะ, มิโอริ, เจนนิษฐ์, จ๋า, นิ้ง, ซัทจัง, เคท, และมิวสิค และเป็นครั้งแรกที่มีการอนุญาตให้วงน้องสาวนอกประเทศญี่ปุ่นเข้าร่วมกิจกรรมได้ ซึ่งเฌอปรางและมิวสิค ได้อันดับที่ 39 และ 72 ตามลำดับ ส่วนสมาชิกคนอื่นนั้นไม่ติดอันดับ ต่อมาวันที่ 29 เมษายน วงได้ประกาศและเปิดเผยสมาชิกรุ่นที่ 2 จำนวน 27 คน ก่อนที่จะเปิดตัวอย่างเป็นทางการอีกครั้งในวันที่ 17 กรกฎาคม ด้วยเพลงประจำรุ่นอย่าง "ฤดูใหม่" ที่เป็นเพลงรองในซิงเกิลลำดับที่ 4 ชื่อ เธอคือ...เมโลดี้ ซึ่งมียอดขายสุทธิ 340,000 แผ่น รวมทั้งได้มีการวางจำหน่ายอัลบั้มแรกชื่อ ริเวอร์ เมื่อวันที่ 31 พฤษภาคมต่อมาวันที่ 5 สิงหาคม นายิกา ศรีเนียน  ได้ประกาศจบการศึกษา โดยงานที่เธอเข้าร่วมเป็นครั้งสุดท้ายคือการแสดงในโรงละครในวันที่ 26 สิงหาคม และในวันที่ 18–19 สิงหาคม วงได้ประกาศสมาชิกเซ็มบัตสึในเพลง "เธอคือ...เมโลดี้" ซึ่งเป็นครั้งแรกที่เพิ่มจำนวนสมาชิกเป็น 21 คน  และเพลงรอง "หมื่นเส้นทาง" นอกจากนี้ยังมีกิจกรรมพิเศษสำหรับเซ็นเตอร์เพลง "หมื่นเส้นทาง" ซึ่งได้แก่ ปูเป้ ที่จะต้องทำหน้าที่เป็นคนอำนวยการผลิตคอนเสิร์ตชื่อ BNK48 D-DAY Jiradapa Produced Concert โดยในการแสดงจะต้องให้คนที่ไม่เคยติดเซ็มบัตสึของเพลงหลักทั้ง 4 ซิงเกิลมาก่อน ซึ่งได้แก่ เคท น้ำใส จิ๊บ นิ้ง และเปี่ยม มาแสดงในตำแหน่ง "เซ็นเตอร์" อย่างน้อยคนละ 1 เพลง ซึ่งมีการจัดคอนเสิร์ตในวันที่ 23 ตุลาคมในวันที่ 15 กันยายน วงได้จัดคอนเสิร์ตแบบไม่คิดค่าใช้จ่ายที่รวมสมาชิกทั้งรุ่นที่ 1 และ 2 ไว้ด้วยกัน ในชื่อ BNK48 1st 2gether Concert ณ ลานกิจกรรมเซ็นทรัลเวิลด์ ซึ่งในงานนี้วงได้แสดงเพลง "เธอคือ...เมโลดี้" และเพลง "หมื่นเส้นทาง" เป็นครั้งแรก พร้อมยูนิตพิเศษของเฌอปรางและมิวสิค ในเพลง "ถึงแม้จะมีน้ำตา" ซึ่งเป็นเพลงที่ทั้งคู่ได้แสดงในงานขอบคุณตำแหน่งเลือกตั้งเซ็มบัตสึประจำซิงเกิลที่ 53 ที่ประเทศญี่ปุ่น ต่อมาวันที่ 28 กันยายน เมษา จีนะวิจารณะ  ได้ประกาศจบการศึกษา โดยงานที่เธอเข้าร่วมเป็นครั้งสุดท้ายคืองานถ่ายรูปคู่  ในวันที่ 21 ตุลาคม และวันที่ 30 กันยายน วงได้ประกาศซิงเกิลลำดับที่ 5 ชื่อ บีเอ็นเค เฟสติวัล ซึ่งประกอบด้วยเพลงรองสองเพลง ได้แก่ "คิดถึง..." และ "ถึงแม้จะมีน้ำตา" พร้อมประกาศจัดงานเลือกตั้งเซ็มบัตสึซิงเกิลที่ 6​ วันที่ 24 พฤศจิกายน วงได้เปิดตัวเพลง "บีเอ็นเค เฟสติวัล" และวันต่อมาได้เปิดตัวเพลง "คิดถึง..." เป็นครั้งแรกในงาน TOYOTA Master CS:GO Bangkok 2018จำนวนสมาชิกของวงมีการเปลี่ยนแปลงบ่อยครั้งเนื่องจากมีการเปิดรับสมาชิกรุ่นใหม่ การจบการศึกษา และการแลกเปลี่ยนสมาชิกกับวงพี่น้อง ปัจจุบันวงมีสมาชิกทั้งหมด 51 คน แบ่งออกเป็นสมาชิกทีมบีทรี  22 คน และสมาชิกฝึกหัด 29 คน โดยมีเฌอปราง อารีย์กุล เป็นหัวหน้าวง และปัญสิกรณ์ ติยะกร เป็นหัวหน้าทีมบีทรีเนื่องจากวงมีสมาชิกเป็นจำนวนมาก ทำให้เป็นเรื่องยากที่จะกระจายเวลาออกอากาศให้กับทุกคนเท่า ๆ กัน จึงมีการจัดตั้งระบบการคัดเลือกสมาชิกพิเศษสำหรับแต่ละซิงเกิลขึ้นมา สมาชิกเหล่านี้จะเรียกกันว่า "เซ็มบัตสึ" และจะมีเวลาออกอากาศมากกว่าคนอื่นจนกว่าจะสิ้นสุดเวลาการประชาสัมพันธ์ของซิงเกิลนั้น ๆ การคัดเลือกเซ็มบัตสึเป็นไปตามความประสงค์ของฝ่ายบริหาร เว้นแต่ในบางกรณีที่แฟนคลับสามารถลงคะแนนโหวตเองได้ โดยส่วนมากแล้วเซ็มบัตสึจะมีเพียง 16 คนต่อซิงเกิลเท่านั้น เว้นแต่ในซิงเกิล "เธอคือ...เมโลดี้" ที่มี 21 คนสมาชิกที่ไม่ได้รับเลือกให้เป็นเซ็มบัตสึในซิงเกิลนั้น ๆ จะเรียกกันว่า "อันเดอร์" มีหน้าที่คอยแลกเปลี่ยนตำแหน่งกับเซ็มบัตสึในกรณีที่เซ็มบัตสึไม่สามารถออกงานได้จุดประสงค์ของทีมมีไว้เพื่อแบ่งสมาชิกออกเป็นกลุ่ม ๆ เพื่อที่แต่ละกลุ่มจะสามารถผลัดหมุนเวียนกันขึ้นแสดงในโรงละครของวงได้เนื่องจากในแต่ละสัปดาห์มีการแสดงบ่อยครั้ง การแบ่งทีมนั้นเป็นไปตามความประสงค์ของฝ่ายบริหารเช่นเดียวกับการคัดเลือกเซ็มบัตสึ ส่วนสมาชิกที่ยังไม่ได้รับการเลื่อนขั้นให้สังกัดทีมใดทีมหนึ่งจะดำรงสถานะสมาชิกฝึกหัด  และจะขึ้นแสดงในโรงละครกับสมาชิกฝึกหัดด้วยกันเป็นส่วนมาก สมาชิกวงทุกคนที่เข้ามาใหม่จะอยู่ในสถานะสมาชิกฝึกหัดจนกว่าจะได้รับการเลื่อนขั้นทีมแรกของวงมีชื่อว่าทีมบีทรี  ซึ่งเป็นการนำตัวอักษรโรมันตัวแรกจากชื่อวงมาเป็นชื่อทีม ตามด้วยเลขโรมันที่บ่งบอกถึงลำดับการตั้ง "ทีมบี"  ใน 48 กรุ๊ปทั้งหมด ในกรณีนี้ "ทีมบี" ของวงก่อตั้งมาเป็นลำดับที่ 3 เนื่องจากมีทีมบีมาก่อนสองทีมคือ "ทีมบี"  ของเอเคบีโฟร์ตีเอต และ "ทีมบีทู"  ของเอ็นเอ็มบีโฟร์ตีเอตสมาชิกทุกคนมีสิทธิ์ออกจากวงได้โดยไม่ต้องรอให้สิ้นสุดสัญญา ซึ่งปกติแล้วการออกจากวงจะใช้คำว่า "จบการศึกษา" เป็นหลัก และจะมีการจัดพีธีจบการศึกษาให้แก่สมาชิกที่โรงละครของวงพร้อมกับสมาชิกคนอื่นในทีมที่สมาชิกคนนั้นสังกัดอยู่ หรือบางครั้งอาจจัดเป็นคอนเสิร์ตจบการศึกษาให้แทน หลังจากนั้นสมาชิกดังกล่าวจะมาปลดรูปตนเองออกจากโรงละคร จึงจะถือเป็นการจบพิธีโดยสมบูรณ์ สมาชิกที่ออกจากวงไปแล้วจะไม่สามารถร่วมงานกับวงได้อีก แต่ทั้งนี้อาจยังอยู่ในสังกัด บีเอ็นเคโฟร์ตีเอต ออฟฟิศ ต่อได้ เหตุผลในการจบการศึกษาของสมาชิกมีหลากหลาย แต่ส่วนมากแล้วจะเป็นประเด็นเรื่องการศึกษาเป็นหลักบีเอ็นเคโฟร์ตีเอต ออฟฟิศ  เป็นบริษัทที่จัดตั้งขึ้นมาเพื่อดูแลจัดการวงโดยเฉพาะ โดยเป็นการร่วมทุนระหว่างโรส อาร์ทิสท์ เมเนจเม้นท์ 55%, แพลนบี มีเดีย 35% และเอเคเอส 10% มีจิรัฐ บวรวัฒนะ เป็นประธานบริษัท และมี ณัฐพล บวรวัฒนะ เป็นผู้จัดการวง สมาชิกวงแต่ละคนจะได้รับสัญญา 6 ปี และสามารถต่ออายุสัญญาใหม่ได้จิรัฐ บวรวัฒนะ กล่าวว่าบริษัทได้ลงทุนเป็นจำนวนเงิน 200 ล้านบาทภายในปี พ.ศ. 2560 และ 2561 โดยคาดหวังว่าจะคืนทุนได้ในปี พ.ศ. 2562 ซึ่งจิรัฐได้กล่าวอีกว่าจะทำการประชาสัมพันธ์วงนี้ผ่านทางโซเชียลมีเดียเป็นส่วนมาก และรายได้หลักจะมาจาก 3 ช่องทางเท่า ๆ กันคือ การขายสปอนเซอร์ชิพให้กับแบรนด์ต่าง ๆ ที่ว่าจ้างสมาชิกให้เป็นพรีเซ็นเตอร์, การขายสินค้าที่ระลึก เช่น รูปถ่าย เสื้อผ้า ของสะสม แผ่นซีดี ฯลฯ, และการขายบัตรคอนเสิร์ตกับบัตรเข้าชมการแสดงในโรงละคร นอกจากนี้วงยังได้รับการสนับสนุนจากคูลเจแปน ซึ่งเป็นผู้สนับสนุนด้านการเงินให้แก่วงน้องสาวต่างประเทศของเอเคบีโฟร์ตีเอตเมื่อวันที่ 11 มิถุนายน 2561 วงได้ก่อตั้งบริษัทชื่อ "บีเอ็นเค โปรดักชั่น"  ร่วมกับเวิร์คพอยท์ เอ็นเทอร์เทนเมนท์ ด้วยทุนจดทะเบียนแรกเริ่ม 4 ล้านบาท มีจุดประสงค์หลักคือการผลิตรายการโทรทัศน์และงานคอนเสิร์ตนอกจากนี้ วัฒนพงษ์ ใจวาท คอลัมนิสต์แบรนด์อินไซด์ ยังได้ให้การประเมินว่าปัจจุบันวงมีมูลค่าประมาณ 520.7 ล้านบาทหลายครั้งที่ผ่านมา บีเอ็นเคโฟร์ตีเอต ออฟฟิศ มักได้รับคำวิพากษ์วิจารณ์ถึงกรณีการผลิตสินค้าที่มีคุณภาพต่ำกว่ามาตรฐานและจัดส่งของช้ากว่ากำหนด นักวิจารณ์บางคนได้ตั้งข้อสงสัยและคำถามเกี่ยวกับเป้าหมายของบริษัทที่จะบรรลุผลตามได้เป้า โดยตั้งข้อสังเกตว่าเป็นผลมาจากการจัดการวงที่ไม่ได้คุณภาพ และขาดแผนการในอนาคตที่ชัดเจน ซึ่ง ณัฐพงศ์ ไชยวานิชย์ผล คอลัมนิสต์ด้านวัฒนธรรมญี่ปุ่นและผู้ดำเนินรายการท่องเที่ยว ได้มองว่าบริษัท "ยังไม่มีความพร้อม" เนื่องจากขาดการประชาสัมพันธ์ที่ดี และไม่สามารถวางแผนกิจกรรมหรือประกาศรายละเอียดได้ก่อนเนื่องจากต้องมีการตรวจสอบจำนวนผู้เข้าชม นอกจากนี้เขายังชี้ให้เห็นว่ายอดขายรวมของซิงเกิลแรกอยู่ที่ 13,500 แผ่น ซึ่งเป็นตัวเลขที่ค่อนข้างต่ำ และกิจกรรมเชิงพาณิชย์ที่ถือว่าเป็นแหล่งรายได้หลักของกลุ่มนั้นมีฐานกลุ่มคนดูที่เฉพาะ ณัฐพงศ์ยังกล่าวอีกว่าตัวบริษัทเองต้องแบกรับความเสี่ยงเป็นอย่างมากที่จะต้องดูแลศิลปิน 30 คน และอาจจะไม่สามารถอยู่รอดในทางธุรกิจได้เกิน 2 ปีนอกจากนี้ เฉลิมพล สูงศักดิ์ นักร้องนำวงซีลพิลโลว์ ได้เสริมว่าหนึ่งในจุดอ่อนของวงนี้ก็คือการนำสมาชิกวงที่มีความสามารถแตกต่างกันมาคัดเลือกด้วยวิธีเดียวกันหมด ทำให้เกิดความเหลื่อมล้ำ ทั้งที่ค่ายอาจนำความสามารถด้านอื่นมาเป็นจุดขายได้เวลาออกงานวันที่ 24 เมษายน พ.ศ. 2561 วงได้รับเชิญจากนายกรัฐมนตรี ประยุทธ์ จันทร์โอชา ให้ไปประชาสัมพันธ์สถานีวิทยุของรัฐ ซึ่งมีผู้คนจำนวนหนึ่งมองว่าการกระทำนี้เป็นการหาเสียงจากสมาชิกวงในการเลือกตั้งของประเทศไทยที่กำลังจะถึง แต่วงได้ออกมาปฏิเสธในภายหลังว่ากิจกรรมนี้ไม่เกี่ยวข้องกับการเมืองแต่อย่างใดต้นสังกัด บีเอ็นเคโฟร์ตีเอต ออฟฟิศ ได้สร้างดิจิตอลไลฟ์สตูดิโอ  ซึ่งตั้งอยู่ในศูนย์การค้า ดิ เอ็มควอเทียร์ ให้แก่วงเพื่อให้สมาชิกได้เปิดโอกาสพูดคุยหรือทำกิจกรรมในหัวข้อต่าง ๆ ผ่านการถ่ายทอดสดทางเฟซบุ๊ก เริ่มถ่ายทอดสดครั้งแรกวันที่ 3 มิถุนายน พ.ศ. 2560  โดยวัน, เวลาและสมาชิกที่เข้าร่วมถ่ายทอดสดในแต่ละครั้ง ทางวงจะมีประกาศล่วงหน้าผ่านเฟซบุ๊กของวงเองนอกจากนี้ สมาชิกแต่ละคนยังได้ผลัดกันปรากฏตัวถ่ายทอดสดผ่านทางแอปพลิเคชันวูฟ  อย่างน้อยเดือนละหนึ่งครั้ง ตั้งแต่เวลา 20.00–00.00 น. โดยประมาณ  เริ่มถ่ายทอดสดครั้งแรกวันที่ 8 พฤษภาคม พ.ศ. 2560 ซึ่งสมาชิกและเวลาที่จะเริ่มถ่ายทอดสด จะมีการประชาสัมพันธ์ผ่านเฟซบุ๊กและอินสตราแกรมของวูฟ โดยได้ถ่ายทอดสดทางวูฟครั้งสุดท้ายวันที่ 31 ตุลาคม พ.ศ. 2561หลังจากนั้น วงได้ย้ายไปถ่ายทอดสดผ่านแอปพลิเคชันของวงเอง ซึ่งสมาชิกจะผลัดกันถ่ายทอดสดผ่านแอปพลิเคชัน BNK48 Official โดยสมาชิกแต่ละคนสามารถถ่ายทอดสดได้อย่างอิสระ  เริ่มถ่ายทอดสดตั้งแต่วันที่ 9 พฤศจิกายน พ.ศ. 2561 สมาชิกและเวลาที่จะเริ่มถ่ายทอดสด จะประชาสัมพันธ์ผ่านในเวปไซต์ของวงและในแอปพลิเคชันเมื่อช่วงวันที่ 1 กรกฎาคม ถึง 6 สิงหาคม พ.ศ. 2560 วงได้จัดงานโรดโชว์ทุกเสาร์อาทิตย์ที่ห้างสรรพสินค้าบลูพอร์ตและเครือเดอะมอลล์สาขาต่าง ๆ และเพื่อให้สมาชิกในวงได้ปรากฏตัวสู่สาธารณะมากขึ้น นอกจากนี้วงยังได้เปิดโอกาสให้สมาชิกได้ไปแสดงในงานกิจกรรมต่าง ๆ โดยเฉพาะงานที่เกี่ยวข้องกับภาพยนตร์ เกม หรือสิ่งต่าง ๆ ที่เกี่ยวกับประเทศญี่ปุ่น ปัจจุบันวงมีการจัดงานโรดโชว์ร่วมกับสปอนเซอร์ไปตามจังหวัดต่าง ๆ ทั่วประเทศอยู่เป็นระยะ ๆเมื่อวันที่ 18 พฤศจิกายน พ.ศ. 2560 ณัฐพล บวรวัฒนะ ผู้จัดการวง ได้ออกมาประกาศสถานที่ตั้งของโรงละครหรือ "เธียเตอร์" ชื่อว่า "บีเอ็นเคโฟร์ตีเอต เดอะแคมปัส"  ตั้งอยู่ที่ชั้น 4 เดอะมอลล์บางกะปิ ในพื้นที่ประมาณ 1,000 ตารางเมตร ประกอบด้วยโรงละครขนาด 350 ที่นั่ง, คาเฟ่, ร้านขายสินค้าที่ระลึก, และสำนักงาน โดยมีการเปิดตัวไปเมื่อวันที่ 26 เมษายน พ.ศ. 2561 มีการแสดงรอบปฐมทัศน์ในวันที่ 5 และ 6 พฤษภาคม รวมทั้งสิ้น 3 รอบ และกำหนดเปิดการแสดงอย่างเป็นทางการในวันที่ 11 พฤษภาคม ในปีเดียวกัน โดยการที่จะได้สิทธิ์เข้าชมการแสดงจะต้องทำการจองบัตรผ่านระบบ ซึ่งระบบจะทำการสุ่มผู้ได้รับสิทธิ์และสุ่มที่นั่งก่อนถึงรอบการแสดงโรงละครเป็นสถานที่ที่ใช้ในการแสดงของแต่ละทีม การแสดงจะแบ่งออกเป็นรอบ รอบละ 16 คน จำนวน 5 รอบต่อสัปดาห์ ทุกวันศุกร์ เสาร์ และอาทิตย์ ซึ่งปัจจุบันวงมีการแสดงเดียวคือ "ปาร์ตี้ในฝัน" สำหรับสมาชิกทีมบีทรี และสมาชิกทีมฝึกหัด แต่ทั้งนี้สมาชิกทีมฝึกหัดสามารถขึ้นแสดงร่วมกับทีมบีทรีได้วันที่ 1 มิถุนายน พ.ศ. 2560 วงร่วมกับ Mad Virtual Reality Studio เปิดแอปพลิเคชันชื่อ BNK48 AR แอปที่สามารถดูภาพเคลื่อนไหวของสมาชิกได้โดยการสแกนรูป Photo Set ชุด Debut, Thai costume และ Halloween ต่อมาวันที่ 2 ตุลาคม พ.ศ. 2560 ได้เปิดแอปพลิเคชันเพิ่มอีก 2 ตัวได้แก่ BNK48 Sweet Call แอปนาฬิกาปลุกที่สามารถตั้งเสียงปลุกเป็นเสียงของสมาชิกรุ่นที่ 1 ทั้ง 29 คน และระบบการสุ่มเสียงปลุกของสมาชิกภายในแอป และ BNK48 Jigsaw แอปต่อจิ๊กซอว์รูปภาพของสมาชิกรุ่น 1 มีภาพจิ๊กซอว์ให้เล่นและสะสมกว่า 300 ภาพในแบบต่าง ๆ ซึ่งปัจจุบันทั้ง 3 แอปพลิเคชันไม่มีการอัปเดตเพิ่มเติมแล้ว ตั้งแต่เดือนกุมภาพันธ์ พ.ศ. 2561วันที่ 24 กรกฎาคม พ.ศ. 2561 ซัมซุงได้เปิดตัวมือถือรุ่น Samsung Galaxy J8 โดยมีบีเอ็นเคโฟร์ตีเอตเป็นแบรนด์แอมบาสเดอร์ และมีแอปพลิเคชันชื่อ BNK48 ที่ในช่วงแรกมีเฉพาะในรุ่นนี้เท่านั้น ซึ่งภายในแอปจะมีวอลเปเปอร์เมมเบอร์ และริงโทนเสียงเมมเบอร์ แอปนี้ยังคงมีการปรับปรุงอัปเดตสิ่งใหม่เพิ่มเข้าไปในแอปอยู่เรื่อย ๆ ล่าสุดได้มีการเพิ่มแอป BNK48 ลงไปในมือถือรุ่น Samsung Galaxy J4+ และ Samsung Galaxy J6+ ปี 2018 และต่อมาได้ทยอยเพิ่มในมือถือรุ่นอื่น ๆ ของซัมซุงวันที่ 21 ตุลาคม พ.ศ. 2561 วงได้ร่วมกับ Ookbee ประกาศเปิดตัวแอปพลิเคชันอย่างเป็นทางการของวง ในชื่อ BNK48 Official โดยในแอปพลิเคชันนี้จะประกอบไปด้วย การถ่ายทอดสดเดี่ยวของแต่ละเมมเบอร์ , การส่งของขวัญให้เมมเบอร์ในแอป, การถ่ายทอดสดดิจิตอลไลฟ์สตูดิโอ , การถ่ายทอดสดพิเศษในโรงละครพร้อมดูย้อนหลัง, การจองบัตรสุ่มเข้าชมโรงละคร, การโหวตลงคะแนนซิงเกิลเลือกตั้ง รวมถึงรายละเอียดข่าวสารงานต่าง ๆ ของวงในอนาคตด้วย เปิดให้ดาวน์โหลดเมื่อวันที่ 5 พฤศจิกายน พ.ศ. 2561งานจับมือ เป็นกิจกรรมพบปะและให้กำลังใจกับสมาชิกในเวลาจำกัด รูปแบบงานจับมือมี 2 แบบคือ งานจับมือเดี่ยวและงานจับมือกลุ่ม การเข้าร่วมงานจับมือเดี่ยวนั้นจะต้องมีบัตรจับมือ ซึ่งแนบมากับซีดีในแต่ละซิงเกิล นอกจากนี้ภายในงานยังมีการขายสินค้าที่ระลึกในแต่ละซิงเกิลนั้น ๆ เช่น รูปสมาชิก , พวงกุญแจ, เข็มกลัด, โปสเตอร์, ริสแบนด์, เสื้อ, หมวก, ผ้าเชียร์ ฯลฯ และสถานที่สำหรับแลกเปลี่ยนสินค้าระหว่างแฟนคลับ รวมถึงซุ้มคาเฟ่ขายเครื่องดื่มงานจับมือกลุ่มครั้งแรก จัดขึ้นเมื่อวันที่ 1 กันยายน พ.ศ. 2560 ในงาน Japan Expo in Thailand 2017 ที่ชั้น 5 สยามพารากอน ครั้งที่ 2 จัดขึ้นวันที่ 4 กุมภาพันธ์ พ.ศ. 2561 ในงาน BNK48 Road Show in Chiangmai ที่เซ็นทรัลเฟสติวัล เชียงใหม่งานถ่ายรูปคู่ หรือ ทูช็อต  เป็นกิจกรรมถ่ายรูปคู่กับสมาชิกแบบตัวต่อตัว โดยใช้โทรศัพท์มือถือในการถ่ายภาพ การเข้าร่วมงานถ่ายรูปคู่นั้น จะต้องมีบัตรทูช็อต ซึ่งแนบมากับซีดีในแต่ละอัลบั้ม โดยจะต้องลงทะเบียนบัตรผ่านระบบก่อน ถึงจะสามารถถ่ายรูปคู่กับสมาชิกได้ นอกจากนี้ภายในงานยังมีการขายสินค้าที่ระลึก, โซนแลกเปลี่ยนสินค้า และซุ้มคาเฟ่ขายเครื่องดื่มเช่นเดียวกันกับงานจับมืองานถ่ายรูปคู่จัดขึ้นครั้งแรกในชื่อ BNK48 1st Album RIVER 2-Shot Event ในวันที่ 30 กันยายน และ 20–21 ตุลาคม พ.ศ. 2561 ที่ไบเทค บางนา และเปิดรอบเสริมสำหรับสมาชิกที่มีผู้ลงทะเบียนเต็มก่อนกำหนด ในวันที่ 15–16 ธันวาคม พ.ศ. 2561 ที่ MCC Hall เดอะมอลล์งามวงศ์วาน และวันที่ 22–23 ธันวาคม พ.ศ. 2561 ที่ Westgate Hall เซ็นทรัลพลาซา เวสต์เกตงานเลือกตั้งเซ็มบัตสึ หรือ เซ็มบัตสึโซเซ็งเกียว  เป็นการค้นหาสมาชิกวงที่ได้รับความนิยมจากมุมมองของแฟนคลับ ซึ่งการลงคะแนนสามารถทำได้ผ่านการซื้อแผ่นซีดีซิงเกิลที่บรรจุบัตรลงคะแนนไว้อยู่ เพื่อให้แฟนคลับสามารถโหวตสมาชิกที่ตนชื่นชอบ โดยสมาชิกที่ได้รับคะแนนโหวตมากที่สุด  จะได้รับการประชาสัมพันธ์ในซิงเกิลเลือกตั้งนั้น ๆ หรือเรียกว่า "เซ็มบัตสึ" สมาชิกที่มีคะแนนสูงเป็น 7 อันดับแรกจะเรียกว่า "คามิเซเวน"  และสมาชิกที่ได้อันดับ 1 จะได้รับตำแหน่ง "เซ็นเตอร์"โดยวันที่ 30 กันยายน พ.ศ. 2561 วงได้ประกาศจัดงานเลือกตั้งเซ็มบัตสึเป็นครั้งแรก ในชื่อ BNK48 6th Single Senbatsu General Election โดยการลงคะแนนโหวตเซ็มบัตสึสามารถลงคะแนนได้ผ่านการซื้อแผ่นซิงเกิลที่ 5 แบบ CD Limited Edition และแบบ Music Card Edition ซึ่งทั้ง 2 ไทป์จะมีโค้ดในการลงคะแนนส่งกลับมาทางอีเมล และนำไปลงคะแนนผ่านแอปพลิเคชัน BNK48 Official หรือเวปไซต์ BNK48 Election โดยสามารถลงคะแนนได้ตั้งแต่วันที่ 11 ธันวาคม พ.ศ. 2561 ถึงวันที่ 24 มกราคม พ.ศ. 2562 ซึ่งจะมีการประกาศผลด่วนในวันที่ 12 ธันวาคม พ.ศ. 2561 และประกาศผลคะแนนในวันที่ 26 มกราคม พ.ศ. 2562 ที่อิมแพ็ค อารีน่า เมืองทองธานีนอกจากนี้วงยังมีรายการโทรทัศน์เป็นของตัวเองจำนวน 7 รายการ ได้แก่ BNK48 Senpai รายการสารคดีเกี่ยวกับช่วงระหว่างการคัดเลือกสมาชิก และชีวิตของแต่ละคนหลังการเข้าวง โดยช่วงหลังเป็นรายการท่องเที่ยวประเทศญี่ปุ่น มีสมาชิกจากวงเอเคบีโฟร์ตีเอตเป็นแขกรับเชิญ, BNK48 Show รายการวาไรตีที่ให้สมาชิกในวงเล่นเกมและมีช่วงให้สมาชิกแต่ละคนแสดงความสามารถพิเศษ ออกอากาศทางช่อง 3 เอสดี, เพื่อนร่วมทาง The Journey รายการเรียลลิตีโชว์ที่ถ่ายทำในประเทศญี่ปุ่น โดยมีสมาชิก 4 คน คือ แจน ปัญ แก้ว และตาหวาน, อยากจะได้พบเธอ! ญี่ปุ่น รายการท่องเที่ยวตามสถานที่จริงในฉากอนิเมะ มีสมาชิก 6 คน คือ เจนนิษฐ์ เคท โมบายล์ ปูเป้ นิ้ง และเจน ออกอากาศช่องอมรินทร์ทีวีเมื่อวันที่ 12 มิถุนายน พ.ศ. 2561 วงมีรายการใหม่ อนิพาเร่! ซึ่งเป็นรายการแนะนำอนิซองญี่ปุ่นและวัฒนธรรมอนิเมะ โดยมีสมาชิกวงเป็นพิธีกร ออกอากาศทางช่องวัน 31 และหลังจากนี้ไม่นานได้มีรายการ Victory BNK48 รายการวาไรตีที่มีแขกรับเชิญเป็นดาราศิลปินชื่อดังของประเทศไทย ผลิตรายการโดยเวิร์คพอยท์ เอ็นเทอร์เทนเมนท์ ร่วมกับโต๊ะกลมโทรทัศน์ ออกอากาศทางช่องเวิร์คพอยท์ และรายการ BNK48 Senpai 2nd Generation รายการสารคดีเกี่ยวกับช่วงระหว่างการคัดเลือก และหลังการคัดเลือกของสมาชิกวงรุ่นที่ 2 ผลิตโดยเวิร์คพอยท์และโต๊ะกลมเช่นกัน เริ่มออกอากาศตอนแรก 8 กันยายนนี้ ทางช่องเวิร์คพอยท์ในปี 2561 วงได้ร่วมมือกับบริษัท แซลมอน เฮ้าส์ ผลิตภาพยนตร์สารคดีเรื่องแรกในชื่อ บีเอ็นเคโฟร์ตีเอต: เกิร์ลดอนต์คราย  กำกับโดย นวพล ธำรงรัตนฤทธิ์ และจัดจำหน่ายโดย จีดีเอช ห้าห้าเก้า ซึ่งกำหนดฉายในโรงภาพยนตร์เมื่อวันที่ 16 สิงหาคมต่อมา จิรัฐ บวรวัฒนะ ซีอีโอของวงบีเอ็นเคโฟร์ตีเอต ต้องการสร้างภาพยนตร์อิสระเพื่อเปิดโอกาสให้เมมเบอร์ในวงแสดงความสามารถและผลักดันให้เมมเบอร์เป็นที่รู้จักมากขึ้นโดยเมื่อวันที่ 23 ตุลาคม วงประกาศว่าจะมีภาพยนตร์ใหม่ มีชื่อเรื่องว่า Where We Belong นำแสดงโดย มิวสิค และเจนนิษฐ์ ร่วมด้วย ตาหวาน, น้ำหนึ่ง, ปูเป้, ฝ้าย และแพนด้า กำกับโดย คงเดช จาตุรันต์รัศมี ภาพยนตร์เรื่องนี้มีกำหนดเข้าฉายในปี 2562เมื่อวันที่ 12 ตุลาคม พ.ศ. 2561 จีดีเอชร่วมกับค่ายนาดาวบางกอกได้จัดงาน GDH x นาดาว Party นิ่งเป็นปรับ ขยับเป็นเปิด ณ พารากอนซีนีเพล็กซ์ ศูนย์การค้าสยามพารากอน เพื่อเป็นการขอบคุณแฟน ๆ ที่ติดตามผลงานของจีดีเอชและนาดาวบางกอก ทางค่ายได้เปิดเผยข้อมูลโปรเจกต์ใหม่จำนวน 8 โปรเจกต์ โดย 1 ใน 8 โปรเจกต์นั้นมี ซีรีส์ 1 เรื่องที่มีสมาชิกวง BNK48 ร่วมแสดงด้วยถึง 8 คน นำแสดงโดย เฌอปราง ร่วมด้วย เจน, น้ำใส, ปัญ, ฟ้อนด์, จูเน่, มิวนิค และวี เป็นซีรีส์โรแมนติกคอมเมดี้ ชื่อ One Year กำกับโดย จิรัศยา วงษ์สุทิน กำหนดฉายปี 2562 ทางช่องวัน 31ในปี 2561 วงได้ร่วมกับสำนักพิมพ์ เซนชู ตีพิมพ์หนังสือการ์ตูนของวงเองเรื่องแรกในชื่อ BNK48 Comic Most Dream เป็นเรื่องราวเกี่ยวกับกีฬาวอลเลย์บอล โดยเนื้อเรื่องได้รับลิขสิทธิ์จากประเทศญี่ปุ่น จัดทำและวาดลายเส้นการ์ตูนใหม่โดยนักวาดการ์ตูนคนไทย วางจำหน่ายเล่มที่ 1 แล้วในรูปแบบหนังสือการ์ตูน และอีคอมมิคเมื่อวันที่ 6 สิงหาคม พ.ศ. 2560 วงได้จัดงานประมูลรูปสมาชิกในวงเพื่อนำเงินไปช่วยเหลือผู้ประสบอุทกภัยในภาคตะวันออกเฉียงเหนือ ซึ่งรูปของสมาชิกที่มีราคาสูงที่สุดคือ เฌอปราง อารีย์กุล ประมูลได้ไป 77,000 บาทวันที่ 31 กรกฎาคม พ.ศ. 2561 มีการจัดคอนเสิร์ตชื่อ #ThailandforAttapeu เพื่อระดมทุนช่วยเหลือผู้ประสบอุทกภัยจากเหตุการณ์น้ำท่วมเนื่องจากเขื่อนเซเปียน-เซน้ำน้อยแตก ในแขวงจำปาศักดิ์ ทางตะวันออกเฉียงใต้ของสาธารณรัฐประชาธิปไตยประชาชนลาว ทำให้เกิดน้ำท่วม ที่แขวงอัตตะปือวันที่ 23 ตุลาคม พ.ศ. 2561 วงได้มอบเงินรายได้ส่วนหนึ่งจากการจำหน่ายบัตรคอนเสิร์ต BNK48 D-DAY Jiradapa Produced Concert เป็นจำนวนเงิน 1,000,000 บาท ให้กับสมาคมกีฬาสเปเชี่ยลโอลิมปิคแห่งประเทศไทย เพื่อนำไปใช้เป็นทุนในการฝึกซ้อมและเตรียมตัวไปแข่งขันสเปเชี่ยลโอลิมปิคเวิร์ดเกมส์ ที่ประเทศสหรัฐอาหรับเอมิเรตส์ ซึ่งเป็นกีฬาสำหรับคนที่พิการทางสมองและปัญญา โดยสเปเชี่ยลโอลิมปิคเป็นองค์กรสากล ที่ต้องการพัฒนาคนที่พิการทางสมองและปัญญาด้วยกีฬา และส่งเสริมการยอมรับและความเข้าใจซึ่งกันและกันกับคนปกติวันที่ 12 พฤศจิกายน พ.ศ. 2561 วงได้เข้าร่วมงานแถลงข่าวโครงการ #TheBlueCarpetShowforUNICEF ซึ่งจัดขึ้นโดย UNICEF ประเทศไทย ร่วมกับศิลปินไทยและศิลปินระดับเอเชียอีกหลายท่าน ซึ่งจะแสดงออกรายการ The Blue Carper Show for UNICEF เป็นการระดมทุนช่วยเหลือเด็กทั้งในและต่างประเทศ และเผยแพร่ปัญหาต่าง ๆ ที่เด็กไทยและทั่วโลกกำลังพบเจอ โดยจะออกอากาศในวันที่ 16 ธันวาคม พ.ศ. 2561 ทางช่อง 7 HDสมาชิกของวงนั้นจะเรียกกันว่า "ไอดอล" ที่ทำหน้าที่เป็นแบบอย่างที่ดีให้แก่เยาวชน ซึ่งคนส่วนใหญ่มองว่าจุดขายของวงนั้นไม่ได้มาจากทักษะในการร้องหรือการเต้น แต่มาจากพัฒนาการและบุคลิกภาพของสมาชิกแต่ละคนมากกว่า ในขณะเดียวกัน การที่แฟนคลับส่วนใหญ่ซึ่งเป็นผู้ชายมายืนมองดูสมาชิกใน "ตู้ปลา" ก็ถือว่าเป็นภาพที่ค่อนข้างแปลกตาในสังคมไทยเช่นกัน แต่ถึงกระนั้น คนทั่วไปอาจเห็นว่าแฟนคลับที่ชื่นชอบวงส่วนมากจะเป็นผู้ชาย เพราะผู้ชายอาจจะแสดงออกมากกว่า ทั้งจากที่เห็นรวมกลุ่มยืนร้องเพลงประสานเสียงหน้าเวทีหรือที่งานจับมือ คนจึงจดจำว่าแฟนคลับมีแต่กลุ่มผู้ชาย แต่จริง ๆ แล้วมีสัดส่วนเป็นครึ่งต่อครึ่งนอกจากนี้ สมาชิกวงทุกคนยังมีข้อพึงปฏิบัติตามเป็นจำนวนมาก อาทิเช่น การห้ามทำศัลยกรรม ห้ามถ่ายแบบแฟชั่นแนวเซ็กซี่ ห้ามถ่ายรูปคู่ร่วมกับผู้อื่นในที่สาธารณะ ฯลฯ รวมไปถึงธรรมเนียมปฏิบัติบางข้อที่ไม่ปรากฏเป็นลายลักษณ์อักษร เช่น การห้ามมีความรัก ซึ่งธรรมเนียมเหล่านี้ จิรัฐได้กล่าวไว้ว่าเป็นผลพวงมาจากมาจากวัฒนธรรมญี่ปุ่น และเป็นการตอบสนองจุดประสงค์ที่ต้องการให้วงมีภาพลักษณ์ที่ดีต่อเยาวชนผลงานของวงปัจจุบันประกอบด้วยซิงเกิล 5 ชุด ชุดละ 3–4 เพลง ซึ่งเพลงของซิงเกิลหลักนั้นจะขับร้องโดยเซ็มบัตสึทั้ง 16 หรือ 21 คน เพลงทุกเพลงจะมาจากเพลงต้นฉบับของวงพี่สาวอย่างเอเคบีโฟร์ตีเอต ที่นำมาร้องใหม่โดยมีการแปลภาษาเป็นเนื้อร้องภาษาไทย แต่ทั้งนี้วงอาจทำเพลงของตัวเองได้ในอนาคตวันที่ 20 ธันวาคม พ.ศ. 2560 บีเอ็นเคโฟร์ตีเอตได้รับเลือกให้เป็นบุคคลแห่งปีจากวอยซ์ทีวีวันที่ 25 สิงหาคม พ.ศ. 2561 บีเอ็นเคโฟร์ตีเอตได้รับประกาศเกียรติคุณ และรางวัล Heart for All โครงการเชิดชูเกียรติบุคคลผู้ทำคุณประโยชน์และสนับสนุนงานด้านผู้ด้อยโอกาส/ผู้พิการดีเด่น ครั้งที่ 1เว็บไซต์อย่างเป็นทางการบีเอ็นเคโฟร์ตีเอต ที่เฟซบุ๊กบีเอ็นเคโฟร์ตีเอต ที่อินสตาแกรม