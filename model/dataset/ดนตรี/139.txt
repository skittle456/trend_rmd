"สปากส์ฟลาย"  เป็นเพลงของนักร้องนักแต่งเพลงชาวอเมริกัน เทย์เลอร์ สวิฟต์ จากสตูดิโออัลบั้มที่สาม สปีกนาว  เพลงเขียนและผลิตโดยสวิฟต์ และนาธาน แชปแมน เป็นผู้ช่วยผลิตด้วย สวิฟต์แต่งเพลงนี้ขณะอายุ 16 ปี ก่อนออกซิงเกิลแรก "ทิม แม็กกรอว์" เมื่อ ค.ศ. 2006 หลังจากเธอร้องสดใน ค.ศ. 2007 "สปากส์ฟลาย" ได้รับความนิยมในหมู่แฟนคลับของสวิฟต์ ขณะกำลังทำอัลบั้มสปีกนาว แฟนคลับขอร้องให้บรรจุเพลงนี้ลงไปในอัลบั้มด้วย เพลงถูกเผยแพร่ตามคลื่นวิทยุเพลงคันทรีในสหรัฐอเมริกาผ่านสังกัดบิกแมชีนเรเคิดส์ในวันที่ 18 มิถุนายน ค.ศ. 2011 เป็นซิงเกิลที่ห้า มีซีดีซิงเกิลออกจำหน่ายในร้านค้าของสวิฟต์ในเวลาจำกัดเมื่อวันที่ 10 สิงหาคม ค.ศ. 2011 ด้วย"สปากส์ฟลาย" ได้รับการตอบรับที่ดีจากนักวิจารณ์ซึ่งยกย่องดนตรีที่มีจังหวะ นักวิจารณ์อีกกลุ่มชื่นชมเนื้อเพลง และกล่าวว่าเพลงถูกเปิดในคลื่นวิทยุทั้งแนวเพลงคันทรีและป็อป หลังจากออกอัลบั้มสปีกนาว เพลงเปิดตัวที่อันดับที่ 17 ในบิลบอร์ดฮอต 100 และอันดับที่ 28 ในแคนาเดียนฮอต 100 เนื่องจากยอดดาวน์โหลดสูง หลังจากเพลงออกเป็นซิงเกิล เพลงกลับเข้าบิลบอร์ดฮอต 100 ที่อันดับที่ 84 เพลงขึ้นอันดับหนึ่งบนชาร์ตบิลบอร์ดฮอตเพลงคันทรี และได้รับการรับรองระดับแพลตินัมจากสมาคมผู้ประกอบกิจการเพลงของสหรัฐอเมริกา เนื่องจากทำยอดขายได้มากกว่า 1,000,000 ซิงเกิล "สปากส์ฟลาย" ถูกนำไปร้องเปิดคอนเสิร์ตในสปีกนาวเวิลด์ทัวร์  มิวสิกวิดีโอเป็นคลิปวิดีโอจากการแสดงสดในสปีกนาวเวิลด์ทัวร์สวิฟต์เริ่มทำสตูดิโออัลบั้มที่สาม สปีกนาว เมื่อ ค.ศ. 2010 ก่อนวางจำหน่ายสองปี "สปากส์ฟลาย" เขียนโดยสวิฟต์ขณะที่เธออายุ 16 ปี ก่อนอัลบั้มเทย์เลอร์ สวิฟต์ จำหน่ายใน ค.ศ. 2006 เธอแสดงเพลงนี้สดในการแสดงตามบาร์ที่ "มีผู้ชม 40-50 คน" หลายแห่ง มีการบันทึกการแสดงสดในคอนเสิร์ตแห่งหนึ่งแล้วเผยแพร่ในอินเทอร์เน็ตเมื่อ ค.ศ. 2007 เพลงนี้กลายเป็นเพลงโปรดของแฟนเพลงของสวิฟต์ ทำให้สวิฟต์นำเพลงมาปรับปรุงใหม่ และนำบรรจุในอัลบั้มสปีกนาวหลังจากมีการร้องขอให้รวมไว้ในอัลบั้ม สวิฟต์กล่าวถึงเพลงนี้ว่า "นี่เป็นเพลงที่ฉันแต่งไว้เมื่อสองสามปีก่อน และฉันก็ใช้เวลากับมันมาเรื่อย ๆ มันดูยอดเยี่ยมดีที่เห็นความเปลี่ยนแปลงของเพลงตลอดเวลาหลายปีที่ผ่านมา แฟนเพลงได้ยินเพลงนี้มาก่อนในคอนเสิร์ต แต่มันก็มีความเปลี่ยนแปลงที่ฉันภูมิใจและฉันรอไม่ไหวที่จะให้พวกเขาได้ฟัง"เพลงถูกส่งเข้าคลื่นวิทยุเพลงคันทรีหลายคลื่นในวันที่ 18 มิถุนายน ค.ศ. 2011 เป็นซิงเกิลที่ห้าจากอัลบั้มสปีกนาว หีบห่อรุ่นพิเศษวางจำหน่ายในร้านค้าของสวิฟต์ ประกอบด้วย สร้อยคอ "สปีกนาว" และซีดีซิงเกิล "สปากส์ฟลาย" มีตัวเลขระบุ ซีดีซิงเกิลดังกล่าวผลิตออกมาจำนวน 2,500 แผ่น และจำหน่ายในเวลาจำกัด หีบห่อรวมอัลบั้มสปีกนาวฉบับดีลุกซ์ของบริษัททาร์เกตคอร์เปอเรชัน หูฟังหนึ่งคู่ และซีดีซิงเกิลให้เลือกระหว่างเพลง "สปากส์ฟลาย" "เดอะสตอรีออฟอัส" หรือ "มีน" เพลงถูกนำไปเล่นในวิดีโอตัวอย่างของละครชุด ฮาร์ตออฟดิกซี ทางช่อง CW เพลงถูกนำไปแสเงในงานประจำปี "การแสดงดอกไม้ไฟ 4 กรกฎาคม ของเมซี"  เมื่อ ค.ศ. 2012 เพลงยังอยู่ในอัลบั้มรวมเพลง นาวแดตส์วอตไอคอลคันทรีวอลยุม 5 ด้วย"สปากส์ฟลาย" เป็นเพลงแนวคันทรีป็อป ความยาว 4 นาที 22 วินาที เพลงแต่งโดยสวิฟต์เพียงคนเดียว แต่งด้วยคีย์ D ไมเนอร์ เสียงร้องของสวิฟต์เป็นอ็อกเทฟสองช่วง จาก F3 ถึง C5 โจนาธาน คีฟ กล่าวว่า "ท่อนอะแคปเปลลาที่ร้องว่า "Drop everything now" เรียกความสนใจได้อย่างง่ายดาย มาจากความรู้สึกสิ้นหวังของสวิฟต์หลังจากมีคำวิจารณ์ว่างานเพลงของเธอไร้เพศและไร้มลทิน" บ็อบบี พีค็อก กล่าวว่า "ผมไม่รังเกียจหากยังมีเสียงแบนโจจากเพลงรุ่นปี 2007 อยู่แต่หากเอาออกไปก็ไม่เสียหายอะไร บางทีปัญหาที่ใหญ่ที่สุดของผมคือท่อนประสานเสียงในครึ่งหลังของเพลงฟังดูอ่อนลง มันเริ่มต้นแบบเน้น ๆ และเป็นจังหวะตามปกติ แต่ในท่อนสร้อยกลับไม่มี "ความมีชีวิตชีวา"  มันเกือบจะรู้สึกราวกับว่าเธอเดินหลุดออกไปตรงกลางประโยค" เบลก โบลต์ จากเอนจิน 145 กล่าวว่า ""สปากส์ฟลาย" มีท่อนสร้อยที่เรียบง่าย แต่มีประสิทธิภาพ ท่อนที่ร้องว่า "I see sparks fly whenever you smile" ซึ่งสร้างชื่อเสียงให้เธอเป็นนักแต่งเพลงที่มีฝีมือที่สุดคนหนึ่ง" อะแมนดา เฮนเซล จากเทสต์ออฟคันทรี ให้ความเห็นเกี่ยวกับท่อนประสายเสียงในเพลงว่า ""แม้ว่าสวิฟต์บอกเป็นนัยว่า การหลงรักคนคนนี้เป็น "ความคิดที่แย่" เธอยังยืนยันว่าพวกเธอควรทำให้ผ่านไปด้วยดีในท่อนที่ว่า "ทิ้งทุกสิ่งทุกอย่างไว้ตอนนี้ แล้วพบฉันท่ามกลายสายฝน จูบฉันที่ข้างทางแล้วเยียวยาความเจ็บปวด เพราะฉันเห็นประกายระยิบระยับ เมื่อใดก็ตามที่คุณยิ้ม"  ที่เธอร้องอย่างยืนหยัดสวิฟต์กล่าวว่า เพลงมีเนื้อหาเกี่ยวกับ "การตกหลุมรักคนที่คุณอาจจะไม่คู่ควร แต่คุณไม่สามารถหยุดตัวเองได้ เพราะมันมีความเชื่อมโยงและเคมี""สปากส์ฟลาย" ได้รับคำวิจารณ์ทั่วไปในด้านดี ร็อบ เชฟฟิลด์จากนิตยสารโรลลิงสโตนยกย่องเสียงร้องของสวิฟต์ในเพลง "สปากส์ฟลาย" ให้ความเห็นว่า เสียงของเธอในเพลงที่มีจังหวะเพิ่มขึ้นไม่มีผลเพียงพอที่จะปกปิดความเชี่ยวชาญในฐานะนักร้องของเธอ Rahul Prabhakar จากนิตยสารดิออกโซเนียนรีวิวมองว่าเป็น "สิ่งที่สูบฉีดโดปามีน และชวนให้โยกสะบัดผม" โจนาธาน คีฟ จากนิตยสารสแลนต์แมกกาซีนเรียกเพลงนี้ว่า "การวนซ้ำที่บริสุทธิ์ที่สุดตามแบบฉบับและองค์ประกอบศิลป์ของสวิฟต์" และกล่าวต่อไปว่ามัน "สามารถเปลี่ยนสิ่งต่าง ๆ รอบตัวสวิฟต์ บางทีอาจจะเป็นซิงเกิลที่ถูกสร้างขึ้นมาอย่างสมบูรณ์แบบที่สุดในอาชีพนักร้องที่เกิดขึ้นบนงานเพลงมหัศจรรย์ด้านการผลิตและแต่งเพลงป็อป" เขาสรุปโดยกล่าวว่าเพลง "พิสูจน์การนำเสนอที่รำลึกอดีตเหล่านั้นจะทำได้ในบริบทของเพลง ด้วยเหตุนั้น "สปากส์ฟลาย" จะเป็นแม่แบบได้พอ ๆ กับซิงเกิลเดี่ยวซิงเกิลหนึ่ง และเป็นการพิสูจน์ทุกสิ่งที่เทย์เลอร์ สวิฟต์ทำไว้ถูกแล้ว" บ็อบบี พีค็อก จากรัฟสต็อก กล่าวว่าเขา "สัมผัสได้ว่าเทย์เลอร์เริ่มพบกับความเหนื่อยล้าเล็ก ๆ น้อย ๆ ทางวิทยุ เพลงของเธอร่วงหล่นจากยอดดั่งก้อนหิน และเธอยังทำเพลงขึ้นสูงสุดบนชาร์ตบิลบอร์ดได้ 0 จาก 3 เพลง ขณะที่ผมไม่คิดว่าเพลงนี้จะให้ความรู้สึกเหนือคำบรรยาย  เพื่อให้ได้รับความนิยมเทียบเท่ากับเพลง 'ยูบีลองวิดมี' ผมยังคิดว่าแม้ความพยายามเพียงเล็กน้อยของเธอก็เป็นเพลงที่คุ้มค่าต่อการฟัง" เบลก โบลต์ จากเอนจิน 145 ยกย่องสวิฟต์โดยกล่าวว่า "การใส่ความเร่งรีบ  และความกระตือรือร้น  ลงไปในท่อนเพลงแต่ละท่อน มาจากพรสวรรค์ของเธอ ไม่ได้มากเท่านักร้องแนวอื่น ๆ แต่เป็นผู้สื่อสารที่ยอดเยี่ยม โน้ตเพลงที่ตึงเครียดแต่ละโน้ตเต็มไปด้วยความหมาย ฉันควรจะอยู่หรือควรจะไป เธอสงสัย ปล่อยเวลาให้ผ่านไปหลายชั่วโมงก่อนเขาจะโทรหาเธออีกครั้ง" อะแมนดา เฮนเซล จากนิตยสารเทสต์ออฟคันทรีอ้างว่าเพลงเป็น "อีกหนึ่งในหลาย ๆ เพลงของสวิฟต์ที่ค่อย ๆ เชื่อมต่อแนวเพลงคันทรีและป็อปเพื่อสร้างเป็นแนวเพลงใหม่ที่เป็นเทย์เลอร์ สวิฟต์ 100%" เอริน ทอมสัน จากนิตยสารซีแอตเทิลวีกลี กล่าวว่า เขาไม่ "ตื่นเต้น" กับเพลงนี้และเปรียบเทียบเพลงนี้กับงานเพลงก่อนหน้า "เฟียร์เลส" "เฮย์สตีเฟน" และ "ฟอร์เอเวอร์แอนด์ออลเวส์" และกล่าวว่าสวิฟต์ "ใส่ท่อนเพลงเกี่ยวกับการยืนตากฝนในหลายเพลงจนผมเริ่มคิดว่าเธอดูภาพยนตร์ รักเธอหมดใจ ขีดไว้ให้โลกจารึก ทุกครั้งที่เธอนั่งแต่งเพลง" มิคาเอล สูด จากนิตยสารสปินมองว่าเป็นเพลงที่สดชื่นเช่นเดียวกับเพลง "ลองลิฟ"