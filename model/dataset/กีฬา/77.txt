กิ้งก่าแผงคอ  สัตว์เลื้อยคลานประเภทกิ้งก่าชนิดหนึ่ง มีชื่อวิทยาศาสตร์ว่า Chlamydosaurus kingii เป็นกิ้งก่าเพียงชนิดเดียวในสกุล Chlamydosaurus มีรูปร่างเหมือนกิ้งก่าทั่วไป สีลำตัวเป็นสีน้ำตาลเขียว มีจุดเด่นก็คือ มีแผงคอที่สามารถแผ่ออกได้กว้างครอบหัวเวลาตกใจหรือขู่ศัตรู อีกทั้งยังสามารถวิ่งได้ด้วยขาหลังเพียง 2 ขาด้วยความเร็ว เมื่อหนีศัตรู มีนิ้วทั้งหมด 5 นิ้ว มีเล็บแหลมคม หางเรียวยาว มีความยาวประมาณ 25 เซนติเมตร โตเต็มที่ในธรรมชาติ 35 เซนติเมตร พบกระจายพันธุ์อยู่ในทะเลทรายทางตอนเหนือของประเทศออสเตรเลีย, ปาปัวนิวกินี กิ้งก่าแผงคอใช้ชีวิตกว่าร้อยละ 90 อยู่บนต้นไม้ โดยเกาะอยู่นิ่ง ๆ ตามลำต้นหรือกิ่งต้นไม้ แต่จะหาอาหารซึ่งเป็นแมลงบนพื้นกินเท่านั้น โดยสามารถมองเห็นอาหารจากบนต้นไม้ได้ไกลถึง 3 เมตร โดยการอยู่บนต้นไม้ทำไปเพื่อหลบหลีกศัตรู เมื่อพบศัตรูหรือสิ่งมาคุกคามแล้ว จะวิ่งหนีขึ้นต้นไม้และจะเกาะอยู่นิ่ง ๆ ทำตัวให้ลีบเล็กที่สุดและปรับเปลี่ยนสีให้กลมกลืนกับสภาพแวดล้อมกิ้งก่าแผงคอจัดเป็นกิ้งก่าชนิดหนึ่งที่มีเอกลักษณ์เฉพาะตัวที่น่าสนใจ จึงนิยมเลี้ยงเป็นสัตว์เลี้ยงของผู้ที่ชื่นชอบการเลี้ยงสัตว์เลื้อยคลานหรือสัตว์แปลก ๆ รวมทั้งเคยมีการสร้างเป็นตัวละครในภาพยนตร์ต่าง ๆ ด้วย เช่น กิ้งก่ากายสิทธิ์ ในภาพยนตร์ไทยเรื่อง กิ้งก่ากายสิทธิ์ เมื่อปี พ.ศ. 2528 จากการสร้างสรรค์ของ สมโพธิ แสงเดือนฉาย หรือ ไดโนเสาร์ชนิด ไดโลโฟซอรัส  ในเรื่อง Jurassic Park เมื่อปี พ.ศ. 2536 ที่สามารถแผ่แผงคอและพ่นพิษได้ใส่เหยื่อกิ้งก่าแผงคอนี้นยังเคยเป็นหนึ่งในแมสคอทประจำการแข่งขันกีฬาพาราลิมปิก 2000 ที่จัดภายหลังโอลิมปิก 2000 ที่ออสเตรเลียด้วย โดยแมสคอทตัวนี้มีชื่อว่า "ลิซซี่" 