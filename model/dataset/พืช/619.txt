กระเฉด เป็นพืชล้มลุก ลำต้นลอยน้ำหรือเลื้อยแผ่ใกล้ฝั่ง มีชื่อพื้นเมืองอื่น ๆ คือ ผักหละหนอง, ผักหนอง , ผักฉีด , ผักรู้นอน  กระเฉดเป็นพืชที่เกิดตามผิวน้ำ ลำต้นเป็นเถากลมเนื้อนิ่ม ใบประกอบคล้ายใบกระถิน ใบจะหุบลงในเวลากลางคืน จึงเรียกว่า"ผักรู้นอน" ระหว่างข้อมีปล้องเป็นฟองสีขาวหุ้มลำต้น ช่วยพยุงให้กระเฉดลอยน้ำได้และช่วยดึงไนโตรเจนจากอากาศไปเลี้ยงยอด เรียกว่า "นมผักกระเฉด" มีรากงอกออกตามข้อ ดอกเป็นช่อเล็ก ๆ สีเหลืองเป็นพืชที่มีโปรตีนมากกว่าคาร์โบไฮเดรต และมีแร่ธาตุ วิตามินหลายชนิด ผลเป็นฝัก มีลักษณะแบน มีเมล็ด 4-10 เมล็ดกระเฉด เป็นผักที่ใช้ปรุงในเมนูอาหารไทยได้หลากหลายชนิด เช่น ยำผักกระเฉด หรือเป็นส่วนประกอบในยำ, แกงส้ม หรือผัดผักกระเฉด ในประเทศไทยมีพื้นที่ปลูกมากที่สุด คือ ที่อำเภอบางพลี จังหวัดสมุทรปราการ มีเนื้อที่ประมาณ 1,500 ไร่ และปริมาณเนื้อที่ปลูกทั้งจังหวัด 2,500 ไร่