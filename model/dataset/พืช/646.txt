ราชรัตน์  เป็นพรรณไม้ชนิดใหม่ของโลกในวงศ์ชมพู่  ค้นพบในปี พ.ศ. 2559  ที่มีอยู่แห่งเดียวในโลก จัดเป็นพืชถิ่นเดียวของไทย สำรวจพบบนภูเขาสูงกว่า 1,700 เมตร จากระดับน้ำทะเล ในจังหวัดเชียงใหม่ จัดเป็นพืชหายาก  และเป็นพืชถิ่นเดียว  ของประเทศไทย ค้นพบโดย ดร.ปิยเกษตร สุขสถาน รักษาการ รองผู้อำนวยการ องค์การสวนพฤกษศาสตร์  และนายเมธี วงศ์หนัก นักพฤกษภูมิศาสตร์ องค์การสวนพฤกษศาสตร์ และได้ความร่วมมือจาก ศ.ดร.ประนอม จันทรโณทัย ผู้เชี่ยวชาญพืชวงศ์ชมพู่ ภาควิชาชีววิทยา คณะวิทยาศาสตร์ มหาวิทยาลัยขอนแก่น เป็นผู้ตรวจสอบและร่วมตีพิมพ์เป็นพรรณไม้ชนิดใหม่ของโลก เพื่อเฉลิมพระเกียรติสมเด็จพระเทพรัตนราชสุดาฯ สยามบรมราชกุมารี โดยทรงพระกรุณาโปรดเกล้าฯ พระราชทานชื่อเรียกพรรณไม้ในภาษาไทยว่า "ราชรัตน์"เป็นพืชหายากถิ่นเดียว มีลักษณะเป็นไม้พุ่มกึ่งไม้ต้นขนาดเล็ก ใบ เรียงตรงข้ามสลับตั้งฉาก  รูปไข่แกมหอก เนื้อใบหนาแข็ง เส้นใบเด่นชัด ช่อดอก ออกเป็นกระจุกที่ปลายยอด 5 - 17 ดอก แต่ละดอกมีเกสรเพศผู้จำนวนมากเกสรเพศผู้ มีจำนวนมากทำให้เมื่อดอกบานพร้อมกันจะสวยงามมากมีลักษณะคล้ายพู่ไหมสีขาว ที่ถูกมัดรวมเข้าด้วยกันเป็นรูปครึ่งทรงกลม มีเส้นผ่าศูนย์กลางราว 20 เซนติเมตร ผล ทรงกลมมีเปลือกหนา เมื่อสุกมีสีม่วงแต่รับประทานไม่ได้เพราะไม่มีเนื้อนุ่มเหมือนชมพู่ทั่วไปได้ตีพิมพ์ในวารสาร Phytotaxa ฉบับที่ 289 ในเดือนธันวาคม 2559  การตีพิมพ์ในวารสารเพื่อยืนยัน พืชพันธุ์ใหม่ของโลก เพื่อนำไปใช้ใน การอ้างอิงในด้านอนุกรมวิธานพืช ข้อมูลที่ศึกษาและตัวอย่างอ้างอิงได้นำไปเก็บรวบรวมไว้ในพิพิธภัณฑ์พืช เพื่อการศึกษาด้านอนุกรมวิธานต่อไป ข้อมูลที่ศึกษาสามารถเกิดประโยชน์ต่อหน่วยงานอื่นในประเทศและสร้างชื่อเสียงให้กับประเทศไทยโดยมีส่วนร่วมในการจัดทำข้อมูลพรรณพฤกษชาติแห่งประเทศไทยของพืช วงศ์ชมพู่  ปัจจุบันองค์การสวนพฤกษศาสตร์ กำลังเร่งดำเนินการศึกษาวิธีการเพาะขยายพันธุ์พืชหายากถิ่นเดียวชนิดนี้ไว้ เพื่อการอนุรักษ์ให้คงอยู่อย่างยั่งยืน ดำรงไว้ซึ่งความหลากหลายทางชีวภาพของประเทศสืบไป