รัฐลูเซิร์น  เป็นรัฐในประเทศสวิตเซอร์แลนด์ ตั้งอยู่บริเวณตอนกลางของประเทศ มีเมืองศูนย์กลางอยู่ที่นครลูเซิร์นซึ่งตั้งอยู่ทางตะวันออกของรัฐโดยอยู่ติดกับทะเลสาบลูเซิร์น ทางใต้ของรัฐลูเซิร์นยังเป็นที่ตั้งของชีวมณฑลเอ็นท์เลอบูคแห่งองค์การยูเนสโกซึ่งเป็นเขตสงวนทางธรรมชาติขนาดยักษ์ซึ่งตั้งอยู่เชิงเทือกเขาแอลป์ พื้นที่ส่วนใหญ่ในรัฐลูเซิร์นเป็นพื้นที่เกษตรกรรมและปศุสัตว์ซึ่งถือเป็นภาคเศรษฐกิจหลักของรัฐ เช่น ปลูกข้าวโพด, ผลไม้ และการผสมพันธุ์วัว เป็นต้น ภายในรัฐลูเซิร์นก็มีอุตสาหกรรมด้วยเช่นกัน อาทิ อุตสาหกรรมเครื่องนุ่งห่ม, เครื่องจักรกล, กระดาษ, ไม้, ยาสูบ และโลหการ ลูเซิร์นยังเป็นแหล่งที่เที่ยวที่นิยมในช่วงวันหยุดจากการที่อยู่ใกล้กับเทือกเขาแอลป์และทะเลสาบลูเซิร์น ประชากรร้อยละ 70 นับถือศาสนาคริสต์นิกายโรมันคาทอลิก อีกร้อยละ 11 นับถือคริสตจักรสวิส และที่เหลือนับถือนิกายออร์ทอดอกซ์