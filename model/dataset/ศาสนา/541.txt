นิคอน  มีนามเดิมว่า นิกิตา มินิน  เป็นอัครบิดรแห่งมอสโกและรัสทั้งปวงองค์ที่ 7  ในคริสตจักรรัสเซียออร์ทอดอกซ์ ดำรงตำแหน่งอย่างเป็นทางการตั้งแต่ค.ศ. 1652 ถึงค.ศ. 1666 อัครบิดรนิคอนเป็นผู้มีชื่อเสียงในด้านวาทศิลป์การพูด เป็นผู้มีกำลังความสามารถ เคร่งครัดในศาสนาและมีความสัมพันธ์ใกล้ชิดกับซาร์อเล็กซีที่ 1 แห่งรัสเซีย อัครบิดรนิคอนได้ดำเนินการปฏิรูปมากมายจนในที่สุดนำไปสู่เหตุการณ์ความแตกแยกทางศาสนาในคริสตจักรรัสเซียออร์ทอดอกซ์ที่เรียกว่า ราสโคล เป็นเวลาหลายปีที่ท่านได้กลายเป็นผู้นำทางการเมืองที่โดดเด่น ซึ่งมักจะเทียบตนเสมอพระเจ้าซาร์ หรือ แม้กระทั่งบดบังรัศมีของพระเจ้าซาร์ผู้เป็นพระประมุข แนวทางการปฏิรูปเกี่ยวกับพิธีสวดทางศาสนาของอัครบิดรนิคอนนั้นไม่เป็นที่นิยมชมชอบในหมู่ประชาชนที่ยึดมั่นประเพณีอนุรักษ์นิยม ในเดือนธันวาคม ค.ศ. 1666 อัครบิดรนิคอนถูกคัดค้านจากการประชุมคณะบาทหลวงที่จัดขึ้นอย่างเป็นทางการ ดังนั้นทำให้ถูกลิดรอนจากการทำหน้าที่ทางศาสนา และถูกถอดยศ ลดสถานะเป็นบาทหลวงธรรมดา อัครบิดรโจอาเซฟัสที่ 2 แห่งมอสโกได้ขึ้นสืบอำนาจต่อจากการเลือกโดยสภาบาทหลวง