เมืองเก่ากำแพงแสน เป็นเมืองโบราณในสมัยทวารวดี รูปสี่เหลี่ยมมุมมน ตั้งอยู่ที่ตำบลทุ่งขวาง อำเภอกำแพงแสน จังหวัดนครปฐม มีขนาดกว้างประมาณ 750 เมตร มีพื้นที่ประมาณ 400 ไร่ ปัจจุบันไม่มีซากโบราณสถานใด ๆ ปรากฏ เหลือเพียงคูน้ำและคันดิน ต้นไม้ใหญ่ มีต้นตะโกนาขึ้นอยู่เป็นจำนวนมาก จนมีลักษณะเป็นป่าตะโก ใช้เป็นค่ายลูกเสือประจำจังหวัดนครปฐม และยังเป็นสวนรุกขชาติ มีนกหลากหลายพันธุ์อาศัยอยู่ เหมาะแก่การดูนก เนื่องจากสภาพเป็นเนินดินสลับกับแหล่งน้ำ ทำให้มีทั้งนกป่าและนกทุ่งให้ชมจากภาพถ่ายทางอากาศของกรมแผนที่ทหาร เมื่อวันที่ 17 ธันวาคม พ.ศ. 2518 มองเห็นบริเวณเมืองเก่ากำแพงแสนอย่างชัดเจน  ประตูเมืองยังคงเห็นได้ชัดเจนทั้งสี่ประตู คือ ประตูด้านทิศเหนือเรียกว่า ประตูท่านางสรง ประตูด้านทิศตะวันออกเรียกกันว่า ประตูท่าพระ ประตูด้านทิศใต้เรียกกันว่า ประตูท่าช้าง ประตูด้านทิศตะวันตกเรียกกันว่า ประตูท่าตลาด บริเวณใกล้เคียง ด้านทิศเหนือมีคลองท่าสาร-บางปลา ส่วนด้านทิศตะวันตกมีทางรถไฟสายสุพรรณบุรี และสถานีรถไฟกำแพงแสน