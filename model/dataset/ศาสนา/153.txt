อุทยานเฉลิมพระเกียรติสมเด็จพระศรีนครินทราบรมราชชนนี  หรือที่นิยมเรียกกันโดยทั่วไปว่า สวนสมเด็จย่า เป็นสวนสาธารณะและพิพิธภัณฑ์แห่งหนึ่งในพื้นที่กรุงเทพมหานคร ตั้งอยู่ในซอยสมเด็จเจ้าพระยา 3 ถนนสมเด็จเจ้าพระยา แขวงสมเด็จเจ้าพระยา เขตคลองสาน ฝั่งธนบุรี กรุงเทพมหานคร ติดกับแม่น้ำเจ้าพระยา มีเนื้อที่ทั้งหมด 4 ไร่  โดยมีสถานที่สำคัญใกล้เคียง คือ วัดอนงคารามและโรงเรียนสตรีวุทฒิศึกษาโดยสถานที่แห่งนี้ในอดีตเคยเป็นที่ตั้งของบ้านของพระชนกชูและพระชนนีคำ พระชนกและพระชนนีในสมเด็จพระศรีนครินทราบรมราชชนนี สมเด็จพระราชชนนีในพระบาทสมเด็จพระปรเมนทรมหาอานันทมหิดล พระอัฐมรามาธิบดินทรและพระบาทสมเด็จพระปรมินทรมหาภูมิพลอดุลยเดช ถือเป็นสถานที่ประสูติและดำรงพระชนม์ชีพในช่วงทรงพระเยาว์ของพระองค์ท่าน ปัจจุบันอุทยานนี้เปิดดำเนินการเป็นสวนสาธารณะชุมชนและพิพิธภัณฑ์เพื่อการเรียนรู้ในแง่มุมประวัติศาสตร์ชุมชน ตลอดจนการเฉลิมพระเกียรติ โดยเป็นพื้นที่อนุรักษ์กลุ่มอาคารเก่า มีพระบรมราชานุสาวรีย์ทองแดงในพระอิริยาบถประทับนั่งของสมเด็จพระศรีนครินทราบรมราชชนนีตรงทางเข้า, บ้านจำลองเมื่อครั้งทรงพระเยาว์, ศาลาทรงแปดเหลี่ยม มีจารึกแสดงถึงประวัติความเป็นมา และยังมีประติมากรรมนูนต่ำแสดงถึงพระราชกรณียกิจในการเสด็จเยี่ยมราษฎรในพื้นที่ห่างไกลความเจริญ, การดำเนินงานของแพทย์อาสาสมเด็จพระศรีนครินทร์บรมราชชนี  การจัดตั้งโรงเรียนตำรวจตระเวนชายแดน เป็นต้นอุทยานเฉลิมพระเกียรติสมเด็จพระศรีนครินทราบรมราชชนนีดำเนินการก่อสร้างมาตั้งแต่ปี พ.ศ. 2536 มีพิธีเปิดอย่างเป็นทางการเมื่อวันอังคารที่ 21 มกราคม พ.ศ. 2540 โดยพระบาทสมเด็จพระเจ้าอยู่หัวภูมิพลอดุลยเดชเสด็จพระราชดำเนินไปทรงเป็นประธาน						