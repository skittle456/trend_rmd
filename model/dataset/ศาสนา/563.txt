พระพุทธนิรโรคันตรายชัยวัฒน์จตุรทิศ หรือ "พระพุทธรูปสี่มุมเมือง" ซึ่งมีอยู่ 4 องค์ ถูกจัดสร้างขึ้นตามความเชื่อและโบราณประเพณีของบ้านเมืองที่สืบทอดกันมาตั้งแต่ครั้งสมัยกรุงศรีอยุธยา ที่จะต้องมีสิ่งศักดิ์สิทธิ์ปกป้องขอบขัณฑสีมาทั้งสี่ทิศ โดยการสร้างพระพุทธนิรโรคันตรายชัยวัฒน์จตุรทิศนั้นเป็นการสร้างพระพุทธรูปแบบ "จตุรพุทธปราการ" กล่าวคือเป็นการนำเอาวัดหรือพระพุทธรูปเป็นปราการทั้งสี่ด้าน เพื่อปกป้องภยันตรายจากอริราชศัตรู ปัดเป่าสิ่งชั่วร้าย เสริมสร้างดวงชะตาแก่บ้านเมืองและคุ้มครองพสกนิกรทั้งมวลให้อยู่อย่างร่มเย็นเป็นสุขปัจจุบันพระพุทธนิรโรคันตรายชัยวัฒน์จตุรทิศทั้ง 4 องค์ ได้ถูกอัญเชิญไปประดิษฐาน ณ จังหวัดต่างๆ ตามทิศทั้งสี่ของประเทศไทย ดังนี้ทิศเหนือ - ศาลหลักเมืองลำปาง จังหวัดลำปาง ทิศใต้ - จังหวัดพัทลุง ทิศตะวันออก - วัดศาลาแดง จังหวัดสระบุรี ทิศตะวันตก - เขาแก่นจันทน์ จังหวัดราชบุรี พระพุทธนิรโรคันตรายชัยวัตน์จตุรทิศ จัดสร้างขึ้นตามคติความเชื่อเรื่องพุทธไชยปราการเมื่อ พ.ศ. 2511 โดยกรมการรักษาดินแดน  กองทัพบก  กระทรวงกลาโหม โดย พลโท ยุทธ สมบูรณ์  เจ้ากรมการรักษาดินแดนในขณะนั้น   โดยมีวัตถุประสงค์เพื่อเป็นเครื่องยึดเหนื่ยวจิตใจและปกป้องคุ้มภัยให้กับประชาชนทุกทิศตามความเชื่อแต่โบราณ โดยได้นำต้นแบบมาจาก "พระพุทธนิรโรคันตราย"  พระพุทธรูปประจำรัชกาลในพระบาทสมเด็จพระมงกุฎเกล้าเจ้าอยู่หัวรัชกาลที่ 6 ซึ่งเป็นพระผู้มีพระราชทานก่อตั้งกรมการรักษาดินแดน  อีกทั้งเมื่อพิจารณาความหมายของพระนามของพระพุทธรูป อันหมายถึง "การปราศจากซึ่งภยันตรายทั้งปวง"  นับว่าเหมาะสมอย่างยิ่งที่จะสถาปนาให้เป็นพระสี่มุมเมืองของไทย แล้วนำความขึ้นกราบบังคมทูลอัญเชิญพระบาทสมเด็จพระเจ้าอยู่หัวฯ เสด็จเป็นองค์ประธานในพิธีเททองหล่อพระในการนี้พระบาทสมเด็จพระเจ้าอยู่หัวฯ  พร้อมด้วยสมเด็จพระนางเจ้าสิริกิติ์  พระบรมราชินีนาถ  สมเด็จพระบรมโอรสาธิราชสยามมกุฎราชกุมาร  สมเด็จพระเทพรัตนราชสุดา  สยามบรมราชกุมารี  และสมเด็จพระเจ้าลูกเธอเจ้าฟ้าจุฬาภรณวลัยลักษณ์ อัครราชกุมารี  ได้เสด็จพระราชดำเนินประกอบพิธีเททอง  ณ  กรมการรักษาดินแดน  กรุงเทพมหานคร  เมื่อวันที่ 2 สิงหาคม 2511  และได้โปรดเกล้าฯผุ้ว่าราชการจังหวัดทั้ง 4 จังหวัดเข้ารับพระราชทานพระพุทธนิรโรคันตรายชัยวัฒน์จตุรทิศ ณ พระตำหนักจิตลดารโหฐานพระราชวังดุสิต  เพื่อนำไปประดิษฐานเป็นพระพุทธรูปประจำทิศทั้งสี่  เมื่อวันที่  27 ธันวาคม พ.ศ. 2511พระพุทธนิรโรคันตรายชัยวัฒน์จตุรทิศ  มีลักษณะเป็นพระพุทธรูปปางสมาธิราบตามแบบศิลปะสุโขทัย  โดยมีพระพักตร์แจ่มใส  พระเนตรเปิด  พระหัตถ์ขวาทับพระหัตถ์ซ้าย  พระบาทขวาทับพระบาทซ้าย  หล่อด้วยสำริด  ขนาดหน้าตักกว้าง 49 นิ้ว  ประดิษฐานอยู่ภายในมณฑปจัตุรมุข  ก่ออิฐถือปูน โครงสร้างสร้างคาเป็นเครื่องไม้มุงทับด้วยกระเบื้องอย่างไทยโบราณ  บานประตู หน้าต่าง  และหน้าลงรักปิดทองทั้งสี่ด้าน  