พระของขวัญวัดปากน้ำ หลวงพ่อวัดปากน้ำท่านเป็นผู้สร้าง เพื่อแจกเป็นของขวัญให้กับทุกๆ คนที่มาทำบุญให้กับวัดปากน้ำภาษีเจริญ ท่านได้ทำทั้งหมดสามรุ่นด้วยกัน เริ่มทำรุ่นแรกเมื่อ พ.ศ. 2493 มีจำนวน 84,000 องค์ มีแม่พิมพ์ทั้งหมด 10 แม่พิมพ์ ขนาดขององค์พระอาจจะมีใหญ่และเล็กกว่ากันบ้าง แต่ลักษณะคล้ายกันหมดทุกองค์ พระของขวัญของหลวงพ่อวัดปากน้ำรุ่น 2 เริ่มทำเมื่อ พ.ศ. 2494 ด้วยแม่พิมพ์ชุดเดียวกันกับรุ่นหนึ่ง พระรุ่นนี้สร้างประมาณ 84,000 องค์ ส่วนพระของขวัญรุ่นที่ 3 ได้สร้างขึ้นเมื่อ พ.ศ. 2499 เป็นจำนวนพระ 84,000 องค์ พระของขวัญรุ่น 3 นี้ ยังใช้แม่พิมพ์เดิมบ้างและแม่พิมพ์ที่แก้ไขปรับปรุงใหม่ โดยการจัดทำของ พระภาวนาโกศลเถร  เป็นชุดที่ได้รับมอบหมายจากหลวงพ่อให้แก้ไขแม่พิมพ์เพื่อให้ชัดเจนยิ่งขึ้น เพราะแม่พิมพ์เก่าๆ ได้เลือนลางลงไปมาก ฉะนั้นพระวัดปากน้ำรุ่น 3 จึงมีทั้งพิมพ์เดิม และพิมพ์ที่แก้ไขใหม่ พระของขวัญวัดปากน้ำทั้ง 3 รุ่นนั้น พระเดชพระคุณหลวงพ่อวัดปากน้ำ พระมงคลเทพมุนี  เป็นผู้ที่สร้างและปลุกเสกเองทั้งสิ้นพระของขวัญวัดปากน้ำรุ่นแรก หลวงพ่อได้เริ่มทำพิธีปลุกเสกตั้งแต่วันแรม 1 ค่ำ เดือน 8 จนกระทั่งถึงวันขึ้น 15 ค่ำ เดือน 11  หลวงพ่อเริ่มแจกครั้งแรกเมื่อวันแรม 6 ค่ำ เดือน 11 พ.ศ. 2493 เนื่องในวันคล้ายวันเกิดของหลวงพ่อเอง ณ อุโบสถวัดปากน้ำ ภาษีเจริญ พระของขวัญองค์แรกหลวงพ่อเป็นผู้ได้รับแจกเอง โดยได้บริจาคเป็นจำนวนเงิน 1,000 บาท องค์ที่ 2 ได้แก่ หลวงภูวนาถสนิท  ซึ่งเป็นผู้แกะแม่พิมพ์ทั้งหมด โดยบริจาคเงินจำนวน 25 บาท การปลุกเสกพระของขวัญวัดปากน้ำ ไม่เหมือนวัดอื่นๆ กล่าวคือ มิได้มีการเชิญเหล่าท่านคณาจารย์มาร่วมปลุกเสก แต่อาศัยบุคคลในวัดที่สามารถเจริญวิชชาธรรมกายขั้นสูงทั้งคฤหัสถ์และบรรพชิตเป็นผู้ร่วมกันจัดทำพระของขวัญดังกล่าวขึ้น พระวัดปากน้ำรุ่นหนึ่ง เมื่อมีคนเอาไปใช้แล้วถูกน้ำ เนื้อพระมักจะละลาย ไม่ค่อยแน่น ต่อมาภายหลังก็ได้เอาพระที่เหลือจุ่มลงในแล็คเกอร์ หรือชแล็คเพื่อป้องกันการละลายน้ำ พระรุ่นหนึ่งมีการจุ่มลงแล็คเกอร์เป็นส่วนน้อย ส่วนพระปากน้ำรุ่น 2 ได้จุ่มแล็คเกอร์ หรือชแล็คหมดทุกองค์ ส่วนพระรุ่น 3 ก็คงใช้ผง และวัสดุจัดสร้างเหมือนกับพระรุ่น 1 และรุ่น 2 แต่ว่าพระรุ่นนี้ได้มีส่วนผสมเพิ่มเติมให้มั่นคงยิ่งขึ้น คือ ผสมกล้วยน้ำว้าและน้ำมันตั้งอิ้ว ฉะนั้น พระรุ่นนี้จึงมีสีน้ำตาลอ่อนๆ แล้วแต่ความแห้งของพระ อาจจะแก่อ่อนกว่ากันก็ได้ประวัติย่อ พระภาวนาโกศลเถร