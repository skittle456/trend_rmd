"วันออฟดีสไนตส์"  เป็นเพลงของวงเกิร์ลกรุปเกาหลีใต้ เรดเวลเวต เขียนโดย ซอ จี-อึม, ฮวัง ชัน-ฮี, แอนเดรียส โอเบิร์ก และมาเรีย มาร์คัส ออกจำหน่ายเมื่อวันที่ 17 มีนาคม ค.ศ. 2016 เป็นซิงเกิลนำจากอีพีชุดที่สอง เดอะเวลเวต และเป็นครั้งแรกของวงที่เน้นไปทางคอนเซปต์เวลเวต "วันออฟดีสไนตส์" เป็นเพลงแนวริทึมแอนด์บลูส์-บัลลาดที่ได้รับแรงบันดาลใจจากเรื่องราวของจิกยอและกย็องอู ตำนานพื้นบ้านของเกาหลีซึ่งเป็นที่มาของประเพณีชิลซ็อก  ที่มีต้นกำเนิดมาจากตำนานเจ็ดนางฟ้าของจีน ซึ่งตรงกับวันที่เจ็ดเดือนเจ็ดตามปฏิทินสุริยจันทรคติเพลงได้รับเสียงชื่นชมจากนักวิจารณ์เป็นอย่างดีเมื่อเทียบกับเพลงของวงก่อนหน้านี้ และถูกยกย่องในการกล้าได้กล้าเสียถึงแม้ในช่วงเวลานั้นศิลปินเคป็อปส่วนใหญ่จะปล่อยเพลงที่มุ่งเน้นไปด้านการเต้นมากกว่า "วันออฟดีสไนตส์" ประสบความสำเร็จในเกาหลีใต้ เปิดตัวที่อันดับที่สิบบนแกออนดิจิทัลชาร์ต และขายได้มากกว่าสามแสนดาวน์โหลด"วันออฟดีสไนตส์" เป็นเพลงเกี่ยวกับความเสียใจและความปรารถนาที่ได้รับแรงบันดาลใจจากตำนานของประเพณีชิลซ็อกที่เล่าถึงความรักของจิกยอและกย็องอูที่ถูกแยกออกจากกันและได้รับอนุญาตให้พบกันปีละหนึ่งครั้งเท่านั้น ในวันที่ 7 เดือน 7 ตามปฏิทินสุริยจันทรคติ โดยชื่อเพลงภาษาเกาหลีคือ 7월 7일 ซึ่งหมายถึง "7 กรกฎาคม"