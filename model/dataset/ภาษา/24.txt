น้ำหมักชีวภาพ หรือ น้ำสกัดชีวภาพ หรือ น้ำจุลินทรีย์ เป็นของเหลว สีดำออกน้ำตาล  กลิ่นอมเปรี้ยวอมหวาน  ไม่เป็นอันตรายต่อสิ่งมีชีวิตทุกชนิด  เช่น  พืช  สัตว์ทุกประเภท  สามารถช่วยปรับความสมดุลของสิ่งแวดล้อมและสิ่งมีชีวิตได้ บางครั้งยังสามารถนำน้ำหมักชีวภาพไปชำระล้างห้องน้ำได้  ซึ่งจะช่วยกำจัดกลิ่นเหม็นได้  การเก็บรักษาต้องเก็บน้ำหมักชีวภาพไว้ที่อุณหภูมิปกติ  ไม่ร้อนหรือเย็นเกินไป  เราสามารถทำน้ำหมักชีวภาพใช้เองได้จากพืชผักผลไม้และผลผลิตจากธรรมชาติ โดยนำไปหมักตามกรรมวิธีที่ถูกต้อง  คือต้องผลิตหัวเชื้อจุลินทรีย์ก่อน แล้วจึงนำหัวเชื้อที่ได้ไปขยายเป็นน้ำหมักชีวภาพต่อไป				นำพืช  ผัก  หรือผลไม้สับให้เป็นชิ้นเล็ก ๆ ใส่ในภาชนะปิดฝาให้มิดชิด  จากนั้นผสมกับกากน้ำตาล  ซึ่งน้ำตาลอาจเป็นน้ำตาลที่ใช้กันปกติ  หรือน้ำตาลทรายแดง หรือน้ำตาลทรายขาว ในอัตราส่วน 3 กิโลกรัม ต่อน้ำตาล 1 กิโลกรัม  แล้วคลุกเคล้าให้เข้าและปิดฝาทิ้งไว้ ทุก ๆ 5-7 วัน  ควรเปิดฝาภาชนะ  เพื่อคลุกให้เศษผักสัมผัสกับอากาศ ซึ่งจะหมักทิ้งไว้ประมาณ 1-2 เดือนเมื่อครบกำหนดแล้วจะสังเกตเห็นว่ามีน้ำผสมอยู่ ซึ่งน้ำที่ได้ก็คือน้ำหัวเชื้อจุลินทรีย์ เมื่อได้น้ำหัวเชื้อจุลินทรีย์แล้วควรนำน้ำหัวเชื้อจุลินทรีย์ที่ได้ เก็บใส่ไว้ในขวดปิดฝาให้สนิท พร้อมที่จะนำไปใช้ในการทำมันหมักหรืออาหารสัตว์ประเภทอื่น