การเลือกตั้งผู้ว่าราชการกรุงเทพมหานคร พ.ศ. 2539 นับเป็น การเลือกตั้งผู้ว่าราชการกรุงเทพมหานคร เป็นครั้งที่ 5 สืบเนื่องจากในเดือนเมษายน พ.ศ. 2539 การดำรงตำแหน่งผู้ว่าราชการกรุงเทพมหานครของ ร้อยเอก กฤษฎา อรุณวงษ์ ณ อยุธยา ครบวาระ 4 ปีในการเลือกตั้งครั้งนี้ ได้มีผู้สมัครทั้งสังกัดพรรคการเมืองและอิสระ ได้แก่ ดร.พิจิตต รัตตกุล ผู้สมัครอิสระ ที่เคยลงเลือกตั้งมาแล้วในปี พ.ศ. 2535 ในสังกัดพรรคประชาธิปัตย์, และนายอากร ฮุนตระกูล อดีตสมาชิกสภาผู้แทนราษฎร  กรุงเทพมหานคร พรรคพลังธรรม ซึ่งลงอิสระ ขณะที่ พลตรี จำลอง ศรีเมือง อดีตผู้ว่าฯ 2 สมัย ก็ได้ตัดสินใจลงรับสมัครอีกครั้ง เป็นสมัยที่ 3 ในสังกัดพรรคพลังธรรม ส่วน ร.อ.กฤษฎา อรุณวงษ์ ณ อยุธยา อดีตผู้ว่าฯ ซึ่งเดิมสังกัดพรรคพลังธรรมนั้น เมื่อ พล.ต.จำลอง ซึ่งเป็นผู้ก่อตั้งพรรคประสงค์จะลงสมัคร จึงจำเป็นต้องหลีกทางออกมา ประจวบกับทางพรรคประชากรไทยของ นายสมัคร สุนทรเวช ยังไม่มีตัวผู้สมัครที่เหมาะสม จึงได้เชิญ ร.อ.กฤษฎา มาลงสมัครในนามพรรค แต่ไม่ได้สมัครเป็นสมาชิกพรรคแต่อย่างใดโดยการเลือกตั้งมีขึ้นในวันอาทิตย์ที่ 2 มิถุนายน ปีเดียวกัน ผลการเลือกตั้ง ปรากฏว่า ดร.พิจิตต ที่หาเสียงโดยชูนโยบายด้านสิ่งแวดล้อม และต้านมลพิษทางอากาศ ได้รับเลือกด้วยคะแนน 768,994 คะแนน คิดเป็นร้อยละ 43.53 ขณะที่ พล.ต.จำลอง ที่เคยชนะมาแล้วอย่างถล่มทลายเมื่อปี พ.ศ. 2528 และ พ.ศ. 2533 ได้คะแนน 514,401 คะแนน คิดเป็นร้อยละ 33.09อนึ่ง การเลือกตั้งครั้งนี้มีผู้ออกมาใช้สิทธิคิดเป็นร้อยละ 51 มากกว่าครั้งที่ผ่าน ๆ มา โดยมีปรากฏการณ์ที่สำคัญที่เกิดขึ้น ได้แก่ แม้ว่าฝนจะตกหนัก และบางครอบครัวที่ได้เดินทางออกไปเที่ยวยังต่างจังหวัด ก็รีบกลับมาให้ทันการลงคะแนน อีกทั้งยังมีการสำรวจคะแนนความนิยมจากสถาบันการศึกษาต่าง ๆ บ่งชี้ว่า ดร.พิจิตต จะได้รับเลือกไปด้วยคะแนนเสียงขาดลอย ซึ่งผลก็ออกมาจริงตามนั้น ถึงขนาดที่คอลัมนิสต์ในหนังสือพิมพ์บางรายได้เขียนแสดงความยินดีต่อ ดร.พิจิตต ล่วงหน้า