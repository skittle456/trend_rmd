แลก  เป็นนวนิยายแนวสืบสวนสอบสวน/ระทึกขวัญ เขียนโดย ฮาร์ลาน โคเบน งานเขียนชิ้นนี้เป็นลำดับที่ 9 ในชุด นักสืบไมรอน โบลิทาร์ โดยเล่มนี้มีแตกต่างจากเล่มอื่น ๆ ในชุด ตรงที่ฉากส่วนใหญ่จะอยู่ในประเทศอังกฤษและฝรั่งเศส ฉบับภาษาอังกฤษ ตีพิมพ์โดยสำนักพิมพ์ดั๊ตตั้น เมื่อเดือนมีนาคม พ.ศ. 2552 ส่วนฉบับภาษาไทย แปลโดยมณฑารัตน์ ทรงเผ่า ตีพิมพ์โดยแพรวสำนักพิมพ์ เมื่อเดือนตุลาคม พ.ศ. 2552 ออกวางจำหน่ายในช่วงงานมหกรรมหนังสือครั้งที่ 14ไมรอน โบลิทาร์ ได้รับโทรศัพท์จาก เทเรส คอลลินส์ คนรักเก่าที่เลิกรากันไปตั้งแต่เมื่อสิบปีที่แล้ว และไม่ได้ติดต่อกันอีกเลย เทเรสขอให้ไมรอนเดินทางไปหาเธอที่ปารีส โดยไม่บอกเหตุผลอะไร เมื่อไปถึง เทเรสได้เล่าเรื่องราวเกี่ยวกับชีวิตของเธอตลอดช่วงเวลาสิบปีที่ผ่านมาให้เขาฟัง ทั้งความลำบากลำบนจากการตั้งท้อง ความอิ่มเอิบใจยามที่ลูกน้อยของเธอคลอดออกมา จนมาถึงอุบัติเหตุครั้งสำคัญที่พรากทุกอย่างไปจากชีวิตของเธอ ไม่ว่าจะเป็นการแต่งงาน ความสุข และบุตรสาวอันเป็นที่รัก แถมตอนนี้ริค อดีตสามีของเธอยังถูกฆาตกรรม และเธอเองก็ตกเป็นผู้ต้องสงสัย เธอไม่รู้จะหันหน้าไปพึ่งใครแต่ไมรอนกลับพบหลักฐานที่ทำให้เรื่องราวทุกอย่างพลิกผัน เพราะในที่เกิดเหตุพบเลือดของใครอีกคนหนึ่ง ซึ่งจากการพิสูจน์พบว่าเป็นของบุตรสาวของริคและเทเรสซึ่งเสียชีวิตไปตั้งแต่เมื่อสิบปีที่แล้วนั่นหมายความว่าเธอยังมีชีวิตอยู่ตลอดสิบปีที่ผ่านมานี้ หรือจะเป็นไปได้ไหมว่าริคมีลูกกับคนอื่นอีกที่ไม่ใช่เทเรส แล้วไหนจะมีเรื่องส่วนตัวของเทเรสที่ถูกเก็บเป็นความลับมาเนิ่นนานไมรอนกับเทเรสต้องเผชิญหน้ากับผู้ร้ายที่พวกเขาไม่รู้ว่าเป็นใคร ในประเทศที่ทุกอย่างไม่ได้เป็นอย่างที่มองเห็น รวมทั้งต้องต่อสู้กับกลไกทางการเมืองระหว่างประเทศอย่าง กระทรวงความมั่นคงแห่งมาตุภูมิ  องค์การตำรวจสากล  หน่วยปฏิบัติการลับแห่งอิสราเอล  ทั้งคู่จึงต้องเร่งสืบหาความจริง ไม่ใช่เพียงเพื่อให้รู้ว่าเกิดอะไรขึ้นกับลูกสาวของเทเรสกันแน่เท่านั้น แต่ยังรวมไปถึงการเปิดโปงแผนการร้ายระดับชาติอีกด้วย