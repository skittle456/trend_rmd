พรรคพลังใหม่ เป็นพรรคการเมืองในประเทศไทย ก่อตั้งและดำเนินกิจกรรมการเมืองหลังเหตุการณ์ 14 ตุลาคม พ.ศ. 2516 โดยจดทะเบียนเป็นพรรคการเมืองเลขที่ 17/2517 เมื่อวันที่ 21 พฤศจิกายน พ.ศ. 2517 มีนายแพทย์กระแส ชนะวงศ์ ดำรงตำแหน่งหัวหน้าพรรคซึ่งพรรคพลังใหม่ เป็นพรรคการเมืองขนาดเล็ก แต่ได้รับการจับตามองอย่างกว้างขวาง เนื่องจากเป็นพรรคที่ถูกมองว่าเป็นแหล่งรวมนักการเมืองน้ำดี หรือนักการเมืองรุ่นใหม่ และเป็นพรรคที่เอนไปทางฝ่ายซ้าย หรือสังคมนิยม ทางพรรคได้ส่งผู้สมัครสมาชิกสภาผู้แทนราษฎร ในการเลือกตั้งเมื่อวันที่ 26 มกราคม พ.ศ. 2518 ภายใต้รัฐธรรมนูญ ฉบับ ปี พ.ศ. 2517 ซึ่งบังคับให้ผู้สมัครสมาชิกสภาผู้แทนราษฎรต้องสังกัดพรรคการเมือง มีสมาชิกพรรคพลังใหม่ได้รับเลือกตั้งเป็น สมาชิกสภาผู้แทนราษฎร จำนวน 12 คน อาทิ นายเลิศ ชินวัตร บิดาของ ดร. ทักษิณ ชินวัตร อดีตนายกรัฐมนตรี, นายปรีดา พัฒนถาบุตร และนายชัชวาลย์ ชมภูแดงในการเลือกตั้งครั้งนั้นมีพรรคการเมืองส่งผู้สมัครถึง 42 พรรค แต่ได้รับเลือกตั้งเพียง 22 พรรค ซึ่งได้สมาชิกสภาผู้แทนราษฎรกระจายกันออกไป หลังการเลือกตั้ง หม่อมราชวงศ์เสนีย์ ปราโมช หัวหน้าพรรคประชาธิปัตย์ ที่ได้ ส.ส. มาทั้งหมด 72 คน เป็นพรรคที่มีคะแนนเสียงเป็นอันดับหนึ่ง สามารถรวบรวมพรรคต่าง ๆ ร่วมกันจัดตั้งรัฐบาลได้ และได้เป็นนายกรัฐมนตรีต่อมาในการเลือกตั้งผู้ว่าราชการกรุงเทพมหานครในปีเดียวกัน ซึ่งเป็นการเลือกตั้งผู้ว่าราชการกรุงเทพมหานครเป็นครั้งแรกด้วย พรรคพลังใหม่ก็ได้ส่งผู้สมัครลงสมัคร คือ ดร.อาทิตย์ อุไรรัตน์ แต่ไม่ได้รับการเลือกตั้ง เพราะพ่ายแพ้ต่อ นายธรรมนูญ เทียนเงิน ผู้สมัครจากพรรคประชาธิปัตย์ไปราว 7,000 คะแนนเท่านั้น กระทั่งเกิดการรัฐประหารเมื่อวันพุธที่ 6 ตุลาคม พ.ศ. 2519 โดย คณะปฏิรูปการปกครองแผ่นดิน ทำให้พรรคพลังใหม่ในยุคแรกต้องยุติบทบาทลงใน พ.ศ. 2525 ได้มีการจดทะเบียนพรรคพลังใหม่ขึ้นมาอีกครั้งโดยใช้ตราสัญลักษณ์เมื่อคราวจดทะเบียนปี พ.ศ. 2517 เป็นตราประจำพรรคมี ร้อยตรี สมหวัง ศรีชัย เป็นหัวหน้าพรรคคนแรกและนาย สุเทพ วงศ์กำแหง เป็นเลขาธิการพรรคคนแรก ต่อมาในวันที่ 26 มีนาคม พ.ศ. 2531 พรรคพลังใหม่ได้ทำการประชุมใหญ่สามัญของพรรคและได้เปลี่ยนแปลงคณะกรรมการบริหารพรรคชุดใหม่โดยมีนาย ชัชวาลย์ ชมภูแดง เป็นหัวหน้าพรรคคนใหม่พร้อมกับเปลี่ยนแปลงชื่อพรรคเป็น พรรคพลังสังคมประชาธิปไตย 