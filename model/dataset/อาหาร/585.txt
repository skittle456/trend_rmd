บานานาสปลิต  เป็นของหวานที่มีส่วนประกอบเป็นไอศกรีม เสิร์ฟพร้อมกล้วยที่ผ่าตามยาว ส่วนประกอบของบานานาสปลิตมีหลากหลาย แต่ดั้งเดิมจะเสิร์ฟด้วยไอศกรีมสามรสคือ วานิลลา, ช็อกโกแลตและสตรอว์เบอร์รี ราดด้วยซอสช็อกโกแลต, สตรอว์เบอร์รีและสับปะรด ด้านบนตกแต่งด้วยถั่ว  วิปครีมและเชอร์รีมาราสชีโนในปี ค.ศ. 1904 เดวิด อีแวนส์ สตริกเกลอร์ เภสัชกรฝึกหัดจากเมืองเลโทรบ รัฐเพนซิลเวเนีย เป็นผู้คิดค้นไอศกรีมซันเดที่มีส่วนประกอบเป็นกล้วยขึ้น เมนูนี้ขายในราคา 10 เซ็นต์และได้รับความนิยมอย่างแพร่หลาย สูตรที่ได้รับความนิยมที่ตีพิมพ์ในปี ค.ศ. 1907 ประกอบด้วยกล้วยผ่าตามยาว ไอศกรีมสองก้อนซึ่งตรงกลางตกแต่งด้วยวิปครีมและเชอร์รีมาราสชีโน โดยไอศกรีมก้อนหนึ่งตกแต่งด้วยถั่ว ส่วนอีกก้อนตกแต่งด้วยผลไม้ ในปี ค.ศ. 2004 เมืองเลโทรบเฉลิมฉลองในโอกาสครบรอบ 100 ปีของบานานาสปลิต ในปีเดียวกัน สมาคมผู้ค้าไอศกรีมแห่งชาติ  ให้การรับรองว่าเมืองเลโทรบเป็นต้นกำเนิดของบานานาสปลิตด้านเมืองวิลมิงตัน รัฐโอไฮโออ้างสิทธิ์เช่นกันว่าเป็นต้นกำเนิดของบานานาสปลิต โดยในปี ค.ศ. 1907 เออร์เนสต์ ฮาซาร์ด เจ้าของร้านอาหารต้องการดึงดูดนักเรียนจากวิทยาลัยวิลมิงตัน เขาจึงจัดให้มีการประกวดเมนูไอศกรีมขึ้นในหมู่ลูกจ้างในร้าน แต่ไม่มีใครชนะ ฮาซาร์ดจึงคิดเมนูบานานาสปลิตขึ้นเอง เพื่อเป็นการเฉลิมฉลองดังกล่าว เมืองวิลมิงตันจะจัดเทศกาลบานานาสปลิตขึ้นในช่วงเดือนมิถุนายนของทุกปี