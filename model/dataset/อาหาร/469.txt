ยากิโซบะ  เป็นอาหารญี่ปุ่นประเภทบะหมี่ผัด ถึงแม้ว่าโซบะจะหมายถึงบักวีต แต่ในความเป็นจริงแล้ว เส้นยากิโซบะทำมาจากแป้งสาลีผสมไข่ไก่ คล้ายบะหมี่จีน เรียกว่า ชูกาเม็ง ยากิโซบะมีที่มาจากเฉ่าเมี่ยน บะหมี่ผัดของจีน เริ่มแพร่หลายในร้านขายอาหารข้างถนนในญี่ปุ่นช่วงต้นศตวรรษที่ 20 ยากิโซบะเตรียมได้จากการผัดเส้นชูกาเม็งกับเนื้อหมู ผัก  ผัดกับซอสยากิโซบะหรือซอสวุร์สเตอร์เชอร์ เกลือและพริกไทย โรยหน้าด้วยอาโอโนริ  เบนิโชงะ  คัตสึโอบูชิ  และมายองเนสยากิโซบะเสิร์ฟเป็นอาหารจานหลักและเครื่องเคียง ในร้านสะดวกซื้อหรือบางเทศกาลของญี่ปุ่นมีการจำหน่ายขนมปังยาวคล้ายฮอตดอกที่ตรงกลางเสิร์ฟด้วยยากิโซบะ โรยหน้าด้วยขิงดองและมายองเนสด้านบน เรียกว่า ยากิโซบาปัง  ส่วนในเมืองโคกูระ จังหวัดฟูกูโอกะ มีการดัดแปลงนำเส้นอูดงมาใช้แทนเส้นบะหมี่ เรียกว่า ยากิอูดง หลังปี ค.ศ. 1945 ชาวเมืองโอกินาวะประยุกต์นำวัตถุดิบที่ได้จากทหารอเมริกัน เช่น เส้นสปาเกตตี เนื้อกระป๋อง ซอสมะเขือเทศ ผักดองและมายองเนสมาปรุงเป็นยากิโซบะ โดยอาจผสมฮอตดอกหั่นเป็นชิ้น ร่วมกับเนื้อหมู เนื้อไก่ และแฮม