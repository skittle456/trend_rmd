อาหารตะวันออกกลาง เป็นอาหารที่ได้รับอิทธิพลจากแหล่งอารยธรรมใหญ่สามแหล่งคือเปอร์เซีย, อาหรับ และออตโตมาน เมื่อศาสนาอิสลามแพร่กระจายไปทำให้วัฒนธรรมการปรุงอาหารของตะวันออกกลางแพร่กระจายไปสู่อินเดีย มลายู - ชวา รวมทั้งประเทศไทย ลักษณะเด่นของอาหารตะวันออกกลางได้แก่นิยมต้มเคี่ยวจนอาหารนุ่ม โดยเฉพาะเนื้อสัตว์และยังนำเนื้อสัตว์ที่นุ่มแล้วไปปรุงอาหารอย่างอื่นได้อีกนิยมรับประทานเนื้อสัตว์เป็นหลัก ส่วนในเปอร์เซียจะนิยมรับประทานเนื้อสัตว์กับถั่วหรือผลไม้แห้งผักที่สำคัญได้แก่ถั่วชนิดต่าง ๆ มะเขือ, แตงกวา, กระเจี๊ยบเขียว นิยมใช้นม, โยเกิร์ต, เนยแขกหรือกี แต่ไม่นิยมน้ำมันมะกอก นอกจากนั้นยังนิยมปรุงอาหารยัดไส้นานาชนิดส่วนที่เป็นแป้งเป็นข้าวสาลีและข้าวบาร์เลย์ซึ่งนำมาทำเป็นขนมปัง ส่วนข้าวเจ้าถือเป็นอาหารพิเศษที่ปรุงอย่างประณีตเป็นข้าวหมกนานาชนิด แต่ไม่ใช่อาหารประจำวันนิยมปรุงแต่งอาหารด้วยหญ้าฝรั่น เครื่องเทศนานาชนิด น้ำกุหลาบและขมิ้น