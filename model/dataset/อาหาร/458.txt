บู๊นจ๋า  เป็นขนมจีนชนิดหนึ่งในเวียดนาม โดยเป็นการรับประทานขนมจีนกับหมูย่าง ซึ่งมีทั้งหมูสับเป็นก้อนย่างหรือหมูสามชั้นย่าง โดยจะผสมคาราเมลลงไปทำให้หมูย่างมีกลิ่นหอมเฉพาะตัว และกินคู่กับซอสรสเค็มหวานที่ใส่มะละกอดองและแคร์รอตดอง กินกับผักหลายชนิด ได้แก่ ผักกาดหอม ผักชี ผักบุ้งสายหรือผักบุ้งจักเป็นฝอย ถั่วงอก อาหารนี้เป็นของชาวเวียดนามภาคเหนือ มีชื่อเสียงมากที่ฮานอยที่เรียกว่า "บู๊นจ๋าห่าโหน่ย" อาหารที่มีลักษณะใกล้เคียงกันนี้ในเวียดนามภาคใต้เรียก "บู๊นถิตเนื้อง"  