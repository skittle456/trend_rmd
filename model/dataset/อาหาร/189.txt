มีเรอบุซ  เป็นอาหารประเภทก๋วยเตี๋ยวที่เป็นที่นิยมในมาเลเซีย สิงคโปร์ และอินโดนีเซีย ทำจากหมี่เหลืองชนิดเดียวที่ใส่ในฮกเกี้ยนหมี่ กินกับน้ำราดรสเผ็ด หวานเล็กน้อย น้ำราดทำจากมันฝรั่ง ผงกะหรี่ น้ำ ถั่วเหลืองหมัก กุ้งแห้ง และถั่วลิสง เครื่องปรุงอื่นจะใส่ไข่ต้ม มะปี๊ด หัวหอม ขึ้นฉ่าย พริก ฟองเต้าหู้ หอมเจียว และถั่วงอก บางครั้งใส่เนื้อวัว หรือนำหมี่ไปคลุกกับซีอิ๊วดำก่อนเสิร์ฟ นิยมรับประทานกับสะเต๊ะ ในบางพื้นที่จะเรียกมีเรอบุซว่า มีจาวา หรือ บะก์มีจาวา  แต่สำหรับชาวชวาแล้ว บะก์มีจาวาเป็นอาหารอีกชนิดที่ต่างกับมีเรอบุซเล็กน้อย อาหารที่ใกล้เคียงกับมีเรอบุซในอินโดนีเซียเรียก มีเจโลร์ และเป็นที่นิยมในปาเล็มบัง