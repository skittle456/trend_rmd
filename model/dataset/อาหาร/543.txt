อาณาจักรตาโวลารา  เป็นประเทศจำลองที่อ้างเอกราชช่วงคริสต์ศตวรรษที่ 19-20 บนเกาะตาโวลารา ซึ่งอยู่ทางตะวันออกเฉียงเหนือของเกาะซาร์ดิเนีย ปกครองโดยตระกูลแบร์โตเลโอนี  ที่ครั้งหนึ่งเคยอ้างว่าเป็นอาณาจักรที่เล็กที่สุดในโลกอาณาจักรตาโวลารา เริ่มต้นขึ้นในปี ค.ศ. 1836 เมื่อจูเซปเป แบร์โตเลโอนี  ได้ตั้งตนเป็นปฐมกษัตริย์แห่งตาโวลารา ครั้นเสด็จสวรรคตในช่วงปี ค.ศ. 1840 พระเจ้าเปาโลพระราชโอรสจึงตั้งตนเป็นกษัตริย์สืบราชสันตติวงศ์ต่อมา ในปี ค.ศ. 1861 รัฐบาลอิตาลีจ่ายเงินจำนวน 12,000 ลีร์ เพื่อสร้างประภาคารบริเวณตะวันออกเฉียงเหนือของเกาะ เริ่มดำเนินงานเมื่อปี ค.ศ. 1868หลังการสวรรคตของพระเจ้าเปาโลในปี ค.ศ. 1886 มีหนังสือพิมพ์หลายฉบับรายงานถึงพระราชประสงค์ของพระเจ้าเปาโลที่จะให้ตาโวลาราเป็นสาธารณรัฐ ซึ่งนิวยอร์กไทม์ส รายงานว่า รัฐบาล, ประธานาธิบดี และสภาจะมีวาระหกปี และมาจากการลงคะแนนของประชาชนทั้งชายหญิง มีการรายงานว่ามีการเลือกตั้งประธานาธิบดีครั้งที่ 3 ในปี ค.ศ. 1896 กระนั้นนี่ยังมิใช่จุดสิ้นสุดของอาณาจักรตระกูลแบร์โตเลโอนีกษัตริย์แห่งตาโวลาราลำดับที่ 3 คือพระเจ้าการ์โลที่ 1 สวรรคตในปี ค.ศ. 1928 พระเจ้าเปาโลที่ 2 พระราชโอรสจึงเป็นกษัตริย์ลำดับถัดมา ต่อมาพระองค์ได้เสด็จออกนอกประเทศ โดยให้มารีอังเกลา  พระปิตุจฉา สำเร็จราชการแผ่นดินแทน กระทั่งนางตายในปี ค.ศ. 1934 โดยปล่อยให้ตาโวลารารวมเข้ากับอิตาลีโดยปริยายปัจจุบันผู้นำของตระกูลแบร์โตเลโอนีคือ โตนีโน แบร์โตเลโอนี  เปิดร้านอาหารชื่อ "ดาโตนีโน"  และมีแอร์เนสโต เกเรมีอา ดี ตาโวลารา  เขียนประวัติศาสตร์ของเกาะเพื่อผลประโยชน์ทางการเมืองของประเทศจำลองเพื่อติดต่อกับภายนอก