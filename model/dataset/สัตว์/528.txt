กุ้งมังกรประเหลือง หรือ กุ้งหัวโขนประเหลือง หรือ กุ้งมังกรยักษ์  เป็นกุ้งมังกรชนิดหนึ่งมีลำตัวสีน้ำทะเล มีจุดสีส้มประปราย บริเวณเปลือกหัวมีลักษณะแข็งมาก ขาเดินจะมีแถบสีเหลืองคาดขวางลำตัว มีขีดสีเหลืองสั้น 2 ขีด อยู่ด้านข้างของปล้องลำตัว อาศัยอยู่ตามโพรงหิน, โพรงปะการัง แต่อยู่ในระดับน้ำลึกและกระแสน้ำค่อนข้างเชี่ยว พบทั่วไปตามบริเวณชายฝั่งมหาสมุทรอินเดียหรืออินโด-แปซิกฟิก ตั้งแต่ทะเลแดงและแอฟริกาใต้ จนถึงฝั่งตะวันตกของทะเลญี่ปุ่นและฟิจิ กินอาหารพวกหอยและสัตว์น้ำที่อยู่ตามพื้นทะเล มีความยาวตั้งแต่ 20-40 เซนติเมตรเป็นกุ้งมังกรอีกชนิดหนึ่งที่นิยมรับประทานกัน มีราคาซื้อขายจากชาวประมงที่ลงอวนจับมาจากธรรมชาติกิโลกรัมละ 1,500 บาท นอกจากนี้แล้วยังสามารถนำไปสตั๊ฟฟ์ทำเป็นเครื่องประดับได้ด้วย