เซี่ยจื้อ  เป็นสัตว์ในเทพปกรณัมจีน เชื่อกันว่า สามารถแยกแยะถูกผิดได้โดยสัญชาตญาณ จึงถือกันเป็นสัญลักษณ์แห่งกระบวนการยุติธรรมเดิมทีมีสัตว์ชนิดหนึ่งเรียก "จื้อ"  ซึ่งเทพปกรณัมว่า เป็นสัตว์เลี้ยงของเกา เหยา  เสนาบดียุติธรรมของจักรพรรดิชุ่น  สัตว์นี้เป็นแพะมีเขาแหลมตรงกลางศีรษะ สามารถแยกแยะใครถูกใครผิดได้โดยสัญชาตญาณ เมื่อเกา เหยา พบปัญหาในคดีอาญา ก็จะอาศัยสัตว์ดังกล่าวช่วยเหลือส่วนสัตว์ที่เรียก "เซี่ยจื้อ" นั้นปรากฏในวรรณกรรมย้อนหลังไปได้ถึงสมัยราชวงศ์ฮั่น ในงานของขุนนางหยาง ฟู่  ซึ่งระบุว่า "สัตว์แห่งความยุติธรรม เมื่อเห็นการวิวาทบาดทะเลาะ มันจะตรงเข้าขวิดฝ่ายที่ผิด เมื่อได้ยินการทุ่มเถียงด่าทอ มันจะตรงเข้ากัดฝ่ายที่ผิด"เอกสารอีกฉบับจากสมัยเดียวกัน คือ โชวเหวินเจี่ยจื้อ  กล่าวว่า "จื้อ หรือเซี่ยจื้อ เป็นสัตว์คล้ายวัวแต่มีเขาเดียว สมัยก่อนเมื่อมีคดี มันจะตรงเข้าขวิดฝ่ายที่ผิด" เซี่ยจื้อนับถือกันมายาวนานว่า เป็นสัญลักษณ์แห่งกระบวนการยุติธรรมและกฎหมาย สมัยราชวงศ์หมิงและราชวงศ์ชิง ขุนนางผู้ตรวจราชการจากฝ่ายตรวจการใช้รูปเซี่ยจื้อเป็นเครื่องหมายตำแหน่ง สมัยปัจจุบัน เครื่องแบบสารวัตรทหารในไต้หวันมีรูปเซี่ยจื้ออยู่ และค้อนตุลาการในจีนจะมีรูปเซี่ยจื้อสลักอยู่ความเชื่อข้างต้นยังแพร่ไปในประเทศเพื่อนบ้าน คือ ญี่ปุ่น และเกาหลีในญี่ปุ่น สัตว์นี้เรียก "ไคจิ"  หรือ "ชินโย"  มีลักษณะเป็นสิงโตมีเขาหนึ่งเขาอยู่บนศีรษะส่วนในเกาหลี สัตว์นี้เรียก "แฮแท" หรือ "แฮชิ"  เล่ากันว่า มีร่างเป็นสิงโต มีเขาหนึ่งเขาอยู่บนศีรษะ สวมกระพรวนที่คอ อาศัยอยู่ชายแดนแมนจูเรีย ต้นราชวงศ์โชซ็อน แฮแทปรากฏมากในสถาปัตยกรรม เพราะเชื่อกันว่า มีอำนาจป้องกันเมืองฮันยัง  จากพิบัติภัยธรรมชาติ และรักษาความสงบเรียบร้อยของพลเมือง ฉะนั้น โซลจึงใช้แฮแทเป็นสัตว์สัญลักษณ์ประจำเมืองตั้งแต่ ค.ศ. 2009